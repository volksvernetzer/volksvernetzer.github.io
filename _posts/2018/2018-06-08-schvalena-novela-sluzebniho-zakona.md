---
date:         2018-06-08
category:     blog
tags:         sněmovna
layout:       post
title:        "Babišovy čistky mohou pokračovat. Výbor pro veřejnou správu i přes nesouhlas Pirátů podpořil novelu služebního zákona"
image:        /assets/img/articles/2018/bartos2.jpg
author:       Karolína Sadílková
---

Praha, 8. června 2018 – Výbor pro veřejnou správu a regionální rozvoj, kterému předsedá šéf Pirátů Ivan Bartoš, dnes i přes nesouhlas Pirátů doporučil schválení vládní novely služebního zákona. Piráti se proti zákonu vymezují dlouhodobě, jsou přesvědčeni, že neřeší depolitizaci státní správy, ba naopak zjednodušuje cestu v pokračování personálních čistek. Zásadní výhrady k vládnímu návrhu zaznívají navíc i ze strany Evropské komise. Novelu protlačily strany dosavadní hlasovací koalice ANO, KSČM a SPD.

> „S ohledem na závěry Evropské komise nemůžeme úpravu zákona o státní službě podpořit. Nikdy jsme navíc neviděli, jak byly tyto výtky vlastně vypořádány. Vláda se snaží novelu prosadit nejen přes negativní vyjádření Evropské komise, ale i přes zcela relevantní protiargumenty odborné veřejnosti a opozice. Nerespektuje ani výsledky dotazování státních institucí z konce minulého roku. I přes všechna tato úskalí navrhla poslankyně a hejtmanka Jana Vildumetzová z ANO doporučit novelu ke schválení,“ říká Bartoš.

Novela podle Pirátů podpoří rychlejší propouštění zaměstnanců, přísnější klasifikaci, nepotismus a další. Jejich výhrady podpořila také Evropská komise, která vládě adresovala kritický dokument. V tom upozornila na problematické body novely, kterými jsou snížení požadavků pro přijímání vedoucích pracovníků a na druhé straně jednodušší a rychlejší postup při odvolávání úředníků.

> „Je žádoucí nabírat do státní správy lidi s širokou praxí, pokud v ní automaticky v kariérním postupu nerostou. Nicméně dvoukolové výběrové řízení a větší možnost se lidí zbavovat může proměnit pravidla personalistiky ve státní správě v naprostou frašku režírovanou současnou či budoucí vládou. Novela nepovede k depolitizaci, naopak může zanést do systému další nebezpečí zneužití. Když se podíváme, jak vláda Andreje Babiše kostí státní správu, je zřejmé, že toto riziko rozhodně není žádné sci-fi,“ dodává Bartoš.


