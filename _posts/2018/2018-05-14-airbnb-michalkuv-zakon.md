---
date:         2018-05-14
category:     blog
tags:         bydlení
layout:       post
title:        "Piráti: Česká ekonomika potřebuje aktuální zákony pro Airbnb"
image:        /assets/img/articles/2018/michalek-airbnb.jpeg
author:       Mediální odbor
---

  
Praha, 14. května 2018 – Předseda poslaneckého klubu Pirátů Jakub Michálek představil návrh zákona, který ubytovatelům přes Airbnb a podobné platformy usnadní byrokracii. Místní poplatky odvede přímo Airbnb a také bude umět nahlásit cizince cizinecké policii, což zákon dnes požaduje. Airbnb bude poplatky vybírat na základě dohody s obcí, která o to požádá. Návrh Pirátů také vychází vstříc požadavkům obyvatel domu, které může „hotel v bytě sousedů“ obtěžovat. Ten, kdo bude chtít podnikat v ubytování, by to měl nahlásit společenství vlastníků. Jeho souhlas bude potřebovat každý, kdo bude chtít dát byt na Airbnb na víc než 60 dnů.

> „Česká ekonomika potřebuje aktuální zákony pro Airbnb a podobné digitální platformy. Dnešní systém není výhodný pro nikoho. Podnikatelé ani sdílená ekonomika nemají jasná pravidla a hranice. Ubytovatel navíc musí vést několik evidencí a řešit agendu poplatků na úřadech. Obyvatelé domu jsou obtěžováni a snižuje se kvalita jejich bydlení, protože chybí pravidla pro předělání sousedního bytu na domácí hotel. Obce přichází o stovky milionů korun na poplatcích. Naším cílem není zvýhodnit určitou skupinu, ale zahájit diskusi, jejímž výsledkem budou férové a aktuální zákony pro Airbnb,“ uvedl k záměru zákona Jakub Michálek.

S Airbnb bojuje zejména Praha, kde je cca 7 tisíc hostitelů, z toho 44 % pronajímá byty po celý rok. Úniky na poplatcích městu se odhadují na 120 milionů Kč ročně. Návrh poslal Ministerstvu financí, které má místní poplatky v gesci a vyhlásilo k nim připomínkovací řízení, předseda poslaneckého klubu Jakub Michálek.

[Přehled hlavních změn v Airbnb](https://www.pirati.cz/assets/pdf/airbnb-zmeny.pdf).

Celý text návrhu je k dispozici [zde](https://docs.google.com/document/d/1qQIaD6kvTYawR8GvzfdpPZXI1VYsVJOUN_e10K4IYwc/edit).

