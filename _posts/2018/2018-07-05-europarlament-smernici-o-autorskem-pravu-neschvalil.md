---
date:         2018-07-05
category:     blog
tags:         internet
layout:       post
title:        "Svoboda internetu prozatím nedotčena, směrnice o autorském právu europarlamentem neprošla"
image:        assets/img/articles/2018/europarlament.jpg
author:       Jakub Dušánek
---


Praha, 5. července 2018 – Evropský parlament dnes odmítl přijmout zprávu ke směrnici o autorském právu na jednotném digitálním trhu. Aktivity Pirátů i veřejnosti, které se návrh omezující fungování vyhledávačů a filtrování obsahu nahraného uživateli nelíbí, přispěly ke změně postojů některých frakcí, jež přijetí směrnice podpořily ve Výboru pro právní záležitosti. Směrnice nyní může být dále upravována a Pirátské strany z celé Evropy doufají, že její podobu budou moci přímo ovlivnit po volbách do Evropského parlamentu v květnu 2019.

> „Těší nás, že Evropský parlament ukázal racionální přístup. Předchozí rozhodnutí výboru vzbudilo obavy, že se EU rozhodne jít cestou cenzury. Během rozsáhlé kampaně proti směrnici jsme v posledních týdnech nasbírali stovky podpisů a mnoho dalších lidí napsalo dopis europoslancům, jehož vzor celosvětově použily desetitisíce lidí. V posledním týdnu spustily masivní kampaň i vydavatelské domy s cílem zdiskreditovat oponenty legislativních změn. My jsme ale bojovali čestně pomocí argumentů. Dopis poslancům zaslali mimo jiných i otcové internetu jako je Vint Cerf, vynálezce protokolu TCP/IP či Jimmy Wales, jeden z autorů Wikipedie,“ 

uvádí předseda Pirátů Ivan Bartoš.

> „Je to jedno z dílčích vítězství, podobně jako v případě smlouvy ACTA v roce 2012. Rozhodně to nebude konec snah lobbistů vydavatelských domů, proto budeme nadále v úzkém kontaktu s europoslankyní německých Pirátů Julií Redou,“ 

říká Pirát Mikuláš Peksa, místopředseda sněmovního Výboru pro evropské záležitosti.

Piráti na problematickou směrnici upozorňovali dlouho. Německá europoslankyně za Piráty Julie Reda se problematikou autorských práv a svobody internetu zabývá již od zisku mandátu. Čeští Piráti spustili web [www.zachraninternet.cz](http://www.zachraninternet.cz), na němž návštěvníci najdou odkaz na znění směrnice a další informace.
