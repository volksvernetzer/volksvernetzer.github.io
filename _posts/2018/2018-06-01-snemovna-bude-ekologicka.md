---
date:         2018-06-1
category:     blog
tags:         životní-prostředí
layout:       post
title:        "Piráti prosadili ekologické chování ve Sněmovně"
image:        /assets/img/articles/2018/plasty.jpg
author:       Jakub Dušánek
---


Praha, 1. června 2018 – Pirát František Elfmark prosadil na Stálé komisi pro práci Poslanecké sněmovny zavedení ekologických opatření v prostorách Sněmovny. Dolní komora tak bude díky Pirátům pečlivěji třídit odpad a čeká ji také ekologický audit.
 
> „Poté, co jsme apelovali na zlepšení provozních věcí, nám kancléř Jan Morávek vyšel vstříc a nyní provádí nápravná opatření, jakými jsou rozšíření a nákup kontejnerů a košů na separovaný odpad a častější vývoz separovaného odpadu. Nedostatečný počet odpadkových košů na separovaný odpad vede k jejich přeplňování. Také probíhá výměna plastových talířků a příborů za dřevěné. V některých sněmovních gastronomických střediscích se jídlo nebo občerstvení podává na plastovém nádobí, což není zrovna nejlepší řešení. V těchto provozních věcech stále ještě existují mezery a pan kancléř na komisi sdělil, že další opatření jsou v plánu,“ uvedl Elfmark, který se problematikou životního prostředí zabývá na politické úrovni od roku 2014, kdy se stal radním pro životní prostředí v Uherském Hradišti.
  
> „Kancelář Poslanecké sněmovny vítá všechny poslanecké náměty na zkvalitnění práce úřadu a vážně se jimi zabývá. Ano, s ekologickým auditem počítáme, a to nikoli pouze formálně. Je v zájmu nás všech, abychom nezatěžovali své okolí – v tomto případě Prahu – zbytečným odpadem, potvrzuje zaměr větší ekologické odpovědnosti vedoucí Kanceláře Poslanecké sněmovny Jan Morávek.
 
Piráti se s kancléřem Sněmovny dohodli, že po zavedení veškerých opatření provede ekologický audit, který celou situaci zmapuje a případně navrhne další konkrétní kroky. Životní prostředí je pro Piráty důležité, proto chtějí začít zejména u sebe a na svém pracovišti – ve Sněmovních objektech. Ostatně i ve svém programu Piráti uvádějí, že recyklace odpadu by měla být standardem i pro veřejné instituce a vzniku odpadů je potřeba předcházet – například vhodným designem a vhodně zvolenými materiály.
 
> „Velmi oceňuji rychlost, s jakou se pan kancléř pustil do změn v používání plastového nádobí ve sněmovním bufetu. Je výborné, že se tam na pultě objevily džbánky s kohoutkovou vodou. Poslanecká sněmovna by měla jít příkladem v omezování jednorázového plastu. A stejně tak celá veřejná správa,“ komentuje pirátka Dana Balcarová, předsedkyně Výboru pro životní prostředí.
 


