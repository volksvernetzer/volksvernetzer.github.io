---
date:         2018-06-27
category:     blog
tags:         kauzy
layout:       post
title:        "Piráti varují před podivným způsobem vypsání výběrového řízení na pozici ředitele Lesů ČR"
image:        assets/img/articles/2018/holomcik.jpg
author:       Radek Holomčík
---

Praha, 27. června 2018 – Ministerstvo zemědělství zveřejnilo 26. června 2018 oznámení o výběrovém řízení na pozici generálního ředitele společnosti Lesy ČR. Stalo se tak poslední den funkčního období dnes už bývalého ministra zemědělství Jiřího Milka. Termín uzávěrky je stanoven na 11. července 2018, tedy den, kdy by měla Poslanecká sněmovna hlasovat o důvěře vládě Andreje Babiše. Načasování tohoto kroku Piráti chápou jako snahu výběrové řízení zamaskovat za mediální pozornost věnovanou jmenování nové vlády.

Výběrové řízení vzbuzuje řadu otázek. Nejasné je, proč bylo řízení vypsáno na konci června, když byl předchozí generální ředitel Daniel Szórád odvolán již 11. května. Poměrně krátký seznam požadavků na uchazeče nenasvědčuje nutnost vést měsíc a půl trvající diskuzi. Dle vyjádření tiskové mluvčí Potravinářské komory aktuálně vypsané výběrové řízení překvapilo i dnes nově jmenovaného ministra Miroslava Tomana, se kterým dle mluvčí nebyl tento krok konzultován. Další otázky vzbuzuje i fakt, že se řízení může zúčastnit i kandidát s ekonomickým vzděláním a pětiletou praxí v lesnictví. Takto nastavené požadavky výběrového řízení jednak vzbuzují podezření na účelové nastavení podmínek pro některé ze stávajících manažerů státních lesů a také, dle Pirátů, likviduje šance odborníků s praktickými zkušenostmi z lesních správ, které jsou právě v době kůrovcové kalamity mimořádně důležité. 

Jelikož už není možné se zeptat bývalého ministra Milka, který výběrové řízení vypsal, budu s těmito dotazy interpelovat staronového premiéra Babiše. 
