---
date:         2018-06-21
category:     blog
tags:         telekomunikace
layout:       post
title:        "Pirát Martin Jiránek: Češi si zaslouží adekvátní ceny za mobilní data"
image:        assets/img/articles/2018/jirnanek-vysilac.jpg
author:       Jakub Dušánek
---

Praha, 21. června 2018 – „Zástupci mobilních operátorů nedokázali na jednání podvýboru poslancům vysvětlit, proč máme jedny z nejdražších mobilních dat v Evropě,“ shrnuje Martin Jiránek poslední zasedání podvýboru pro ICT a telekomunikace, kterému předsedá. Evropa České republice utíká nejenom v digitalizaci státu, ale i v rozvoji a kvalitě telekomunikačních služeb. Zaostávání je viditelné nejenom ve srovnání se státy na západě, ale nyní už i při pohledu na celkově chudší pobaltský region – v Litvě lze pořídit neomezené volání i data od 550 Kč měsíčně. Situaci by mohl změnit příchod čtvrtého mobilního operátora.

> „Žádný z argumentů uváděných operátory nebyl dostatečně přesvědčivý. Na jedné straně například hovoří o riziku zahlcenosti sítě v případě spuštění nabídky neomezených dat. A hned v následující větě tvrdí, že Češi data vlastně nevyužívají. Takto zacyklená argumentace nepůsobí obzvlášť důvěryhodně. Jsme v situaci, kdy si tři společnosti pevně rozdělily trh a mají dlouhodobě jisté zisky. Proto neexistuje ochota nabídnout zákazníkům výrazně lepší nabídky,“ doplňuje Jiránek.

Česká republika má nyní příležitost, jak současný zakonzervovaný stav prolomit. Nadějí je příchod čtvrtého operátora. ČTÚ chce při nové aukci kmitočtů 700 MHz vytvořit podmínky pro vstup nového subjektu na trh, což může trh rozhýbat.

> „Následně bude záležet už jen na zákaznících, zda se rozhodnou přejít a ukázat tak dnešní velké trojce, že opravdu nejsou s jejich současnou nabídkou spokojeni,” upřesňuje Jiránek a dodává k tomu: “Trh pro běžného spotřebitele navíc křiví souboj operátorů o velké firmy a státní úřady, kterým nabízejí mnohonásobně nižší ceny než v ceníku. Například neomezené volání  včetně 3 GB dat nabízené před rokem a půl, které odpovídá 800 korunám v ceníku, mohl a i dnes může mít řadový zaměstnanec velké organizace i za 80-90 Kč. Tuto super výhodnou cenu pak svými vysokými platbami za telefon dotuje běžný zákazník.“

Podrobný rozbor situace a argumentace zúčastněných stran si můžete přečíst v [článku Martina Jiránka na Pirátských listech](https://www.piratskelisty.cz/clanek-2047-proc-mame-malo-dat-za-hodne-penez-a-kdo-za-to-muze).
