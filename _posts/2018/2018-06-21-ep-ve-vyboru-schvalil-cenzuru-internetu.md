---
date:         2018-06-21
category:     blog
tags:         evropská-unie zahraničí
layout:       post
title:        "Piráti zesilují  kampaň proti cenzuře internetu. Výbor EP schválil kritizovanou směrnici"
image:        assets/img/articles/2018/peksa-bartos.jpg
author:       Karolína Sadílková
---

Praha, 21. června 2018 – Výbor Evropského parlamentu pro právní záležitosti včera schválil směrnici, která přibližuje zavedení cenzury internetu. Nyní hrozí, že Evropský parlament 4. července směrnici schválí na plenárním zasedání. Piráti proto dnes svolali tiskovou konferenci, kde se k nejproblematičtějším bodům vyjádřil předseda Pirátů Ivan Bartoš a místopředseda strany Mikuláš Peksa. Navazují tím na rozsáhlou kampaň, kterou upozorňují na celoevropské riziko cenzury internetu. Piráti už dříve vyzvali veřejnost, aby apelovala na své europoslance s požadavkem, aby pro chystanou legislativu nehlasovali.

Šéf Pirátů Ivan Bartoš na dnešní tiskové konferenci uvedl, že přijetí směrnice by znamenalo zásadní změny ve fungování běžných internetových služeb, jako jsou vyhledávače a úložiště: 

> „Směrnice Evropského parlamentu a Rady o autorském právu na jednotném digitálním trhu obsahuje dva velice problematické články. Článek 11 doporučuje členským státům zavést daň z odkazu, který vydavatelům umožní vyžadovat poplatek za pouhý odkaz nebo náhled na článek. Článek 13 představuje ještě větší riziko a nutí poskytovatele služeb, jako je Google nebo různá diskuzní fóra, kam lze ukládat data, k aktivní kontrole souborů oproti centrální databázi autorských děl. V praxi to pak bude znamenat, že nějaký program bude automaticky říkat, co se dá a nedá nahrát a scanovat každý nahraný soubor.“

Poslanec Pirátů Mikuláš Peksa poté dodal: 

> „Téma řešíme v koordinaci s pirátskými stranami po celé Evropě a pirátskou europoslankyní Julií Redou. Jednali jsme o věci i s naším státním tajemníkem pro evropské záležitosti Alešem Chmelařem. Troufnu si říci, že i díky této naší iniciativě ve výboru směrnice včera prošla jen těsnou většinou. Finální slovo ale bude mít Evropský parlament, který bude o kontroverzní legislativě hlasovat 4. července. My se ve svých aktivitách nevzdáváme, naopak ještě přitvrdíme.“

Jak uvádí Ivan Bartoš, Piráti se nespokojí s pouhým sledováním vývoje: 

> „Jako třetí nejsilnější parlamentní strana povedeme boj na parlamentní i veřejné úrovni a vyzveme i naše krajská sdružení, aby začala ve svých pirátských centrech a na náměstí organizovat setkání s veřejností a o problematice rozsáhle informovala. Věříme, že změníme názor europoslanců. Kdyby se to přece jen nepodařilo, zaklekneme na českou vládu a zajistíme, aby transpozice této směrnice do českého práva proběhla s co možná nejmenším omezením svobod občanů na internetu.“

Excesy tohoto typu nedávají příliš smyslu a bude i velmi těžké je zavést technicky. Právě taková selhání EU považují Piráti za jeden z důvodů, proč budou v příštím roce kandidovat do Evropského parlamentu. 

> „Momentálně jsme v situaci, kdy konzervativci a euroskeptici hlasují pro podobná nesmyslná nařízení.  Doma pak někteří dokonce sbírají body, když za ně EU kritizují,“ dodal Peksa.
