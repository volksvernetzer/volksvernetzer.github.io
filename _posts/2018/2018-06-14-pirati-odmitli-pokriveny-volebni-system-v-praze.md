---
date:         2018-06-14
category:     blog
tags:         praha
layout:       post
title:        "Piráti odmítli pokřivení volebního systému v Praze, přestože by z něho těžili"
image:        assets/img/articles/2018/rozdeleni-prahy.jpg
author:       Adam Zábranský
---

 
Praha, 14. června 2018 – Na červnovém zasedání pražského zastupitelstva ad-hoc koalice ODS, ANO a TOP 09 chtěla schválit, že v říjnových komunálních volbách bude Praha rozdělena do 7 volebních obvodů. Návrh nakonec neprošel o jediný hlas.

> „Více volebních obvodů pokřivuje poměrný systém, protože zvýhodňuje velké strany,“ kritizoval návrh předseda pirátského klubu v pražském zastupitelstvu Adam Zábranský.

V systému 7 obvodů je přirozená volební klauzule mnohem vyšší než 5 % stanovených zákonem, protože v každém obvodu je pouze 9 mandátů. Velké strany tak ve volbách získají neúměrně více mandátů, než by odpovídalo poměrnému systému, a strany s podporou pod 10 % se do zastupitelstva vůbec nedostanou.

> „Pirátům by se při pohledu na volební průzkumy více volebních obvodů vyplatilo, ale rozhodně nesouhlasíme s tímto krokem namířeným vůči menším stranám. Naši zastupitelé se snažili o zachování poměrného systému a tedy jednoho obvodu,“ dodává kandidát na primátora za Piráty Zdeněk Hřib.

Návrh nakonec neprošel o jediný hlas. Následně byl schválen původní návrh předložený Radou, který stanoví 1 volební obvod a 65 mandátů.
