---
date:         2018-05-28
category:     blog
tags:         zemědělství
layout:       post
title:        "Piráti svolávají mimořádnou schůzi Sněmovny, důvodem jsou miliardové škody v lesích"
image:        /assets/img/articles/2018/kurovec.jpg
author:       Jakub Dušánek
---


Praha, 28. května 2018 – Piráti svolávají mimořádnou schůzi Sněmovny na téma kůrovcové kalamity. Svolání schůze svým podpisem podpořili i poslanci ODS, ČSSD, SPD, TOP 09, KDU-ČSL a KSČM. Termín schůze vzejde z dohody parlamentních stran, očekává se však na přelomu června a července.
 
> Pirátský poslanec a místopředseda Zemědělského výboru Poslanecké sněmovny PČR Radek Holomčík uvádí, že důvodem pro svolání schůze je obrat ve vyjádřeních Ministerstva zemědělství ČR. To svými výroky vnáší pochyby o skutečných příčinách současného kritického stavu: „Došlo k zásadnímu posunu komunikace ze strany ministerstva. Z původního tvrzení o tom, že nic nebylo podceněno, ministerstvo udělalo maximum a za problémy může sucho, přešlo na verzi, že za problémy může vedení Lesů ČR a bývalý ministr zemědělství. Lze tedy usuzovat, že veřejnosti nebyla, anebo není říkána pravda. Proto dáme možnost vyjádřit se všem zainteresovaným stranám. Chci se obrátit na současného i bývalého ministra zemědělství a zeptat se na podniknuté kroky při řešení kalamity a na fungování Lesů ČR. Krom nich budou dotazy směřovat i na ministra životního prostředí, jehož úřad je dozorovým orgánem, na ministra financí kvůli financování nápravných opatření, na ministra vnitra ohledně nevyhlášení mimořádného stavu a od ministra průmyslu a obchodu bych se chtěl dozvědět víc o koncepci podpory dřevozpracujícího průmyslu.“
 
> Holomčík informoval i o dalších krocích, které budou schůzi předcházet: „Dle mých informací proběhne jednání sněmovního Zemědělského výboru se zástupci ministerstev zemědělství a životního prostředí i dalšími subjekty. Diskuze by měla proběhnout i na Podvýboru pro lesní hospodářství s vedením Lesů ČR a krom toho plánujeme cestu poslanců do dotčených oblastí.“

Lesy pokrývají třetinu rozlohy ČR a společnost Lesy ČR obhospodařuje celkově cca 48 % plochy lesů v zemi. Lesy ČR loni vytěžily 4,8 milionu metrů krychlových dřeva poškozeného kůrovcem, větrnými polomy nebo suchem. Kvůli těžbě dřeva napadeného kůrovcem Ministerstvo zemědělství ČR umožnilo vypovědět smlouvy těžebním firmám. Finanční dopady vypovězení smluv se odhadují na 2,5 miliardy korun. Zároveň Lesy ČR některé externí firmy pokutovaly kvůli pozdní těžbě, která kalamitní stav prohloubila. Lesy ČR v uplynulém roce vykázaly zisk 3 miliardy korun, což je nejméně od roku 2013.
