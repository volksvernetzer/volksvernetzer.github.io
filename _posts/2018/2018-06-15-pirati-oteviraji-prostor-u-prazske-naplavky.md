---
date:         2018-06-15
category:     blog
tags:         praha piráti
layout:       post
title:        "Piráti otevírají novou kancelář a sdílený pracovní prostor u pražské Náplavky"
image:        assets/img/articles/2018/novepice.jpg
author:       Karolína Sadílková
---

Praha, 15. června 2018 – Piráti podepsali nájemní smlouvu na nové Pirátské centrum v Praze, které vzniká poblíž Náplavky u Rašínova nábřeží. Jeho součástí budou poslanecké kanceláře a také sdílený pracovní prostor, kavárnička s možností pořádat tu větší akce, kde se budou moci lidé potkávat s pirátskými poslanci. Centrum se zřejmě otevře na podzim 2018 během volební kampaně na pražský magistrát. Cílem nového Pirátského centra je přiblížit politiku lidem.

Pražské Pirátské centrum má sídlo v ulici [Na Moráni 3](https://www.google.com/maps?q=ulici+Na+Mor%C3%A1ni+3&entry=gmail&source=g) na Palackého náměstí, kousek od Náplavky u Rašínova nábřeží. Vítězný prostor byl vybrán z osmi objektů v otevřeném výběrovém řízení. Lidé se zde budou moci setkat s poslanci Pirátů zvolenými v Praze a Středočeském kraji – Jakubem Michálkem, Ondřejem Profantem, Janem Lipavským, Lenkou Kozlovou a Františkem Kopřivou, kteří zde budou mít regionální kancelář. Tato pětice pirátských poslanců doposud úřadovala ze Sněmovny a nevyužívala možnosti pronájmu regionálních kanceláří. Poslanci tím z rozpočtu Sněmovny ušetřili přes milion korun – náklady jsou sněmovnou hrazeny do částky 33 200 Kč na poslance za měsíc.  

Pronájem budovy bude zajišťovat obchodní společnost 1. Pirátská, s.r.o., která je 100 % vlastněná Českou pirátskou stranou a je také transparentní, protože na rozdíl od ostatních stran nad rámec zákona zveřejňuje smlouvy a dodavatelské faktury (viz [zde](https://www.piratskyobchod.cz/kontakty/)). Piráti tak dodržují původní záměr vycházející ze zákona o politických stranách, aby podnikatelské aktivity nebyly přímo pod politickou stranou, ale byly účetně odděleny v obchodní společnosti. Společnost bude pronajímat přízemí a zajišťovat rekonstrukci s náklady nejvýše 700 tisíc Kč a služby.

Rekonstrukce a pořízení jsou hrazeny z úvěru u České pirátské strany, který bude splácen z výnosů. Rekonstrukce by měla být hotová do konce letních prázdnin. Společnost bude část prostoru podnajímat pro zázemí strany, část pro kavárnu a sdílený pracovní prostor a část prostoru a vybavení pro kancelář poslanců.

Stavba, kde bude pražské Pirátské centrum sídlit, byla dokončena v roce 1989 a původně sloužila jako provozně technická budova metra trasy B. Palackého náměstí patří mezi velké pražské dopravní uzly – je tu metro, tramvaj i autobus, což zajistí návštěvníkům snazší přístupnost. Navíc jsou prostory bezbariérově přístupné.
