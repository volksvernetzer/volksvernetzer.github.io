---
date:         2018-08-01
category:     blog
tags:         průmysl
layout:       post
title:        "Komentář poslance Petra Třešňáka: Výměna předsedy rady ERÚ je další Babišův tah k posílení vlivu ANO"
image:        assets/img/articles/2018/tresnak-petr.jpg
author:       Petr Třešňák
---


Praha, 1. srpna 2018 – Ministryně průmyslu a obchodu Marta Nováková je v úřadu jeden měsíc a několik dní, ale po včerejšku má za sebou první výrazný oficiální počin. Vládě navrhla odvolat předsedu rady Energetického regulačního úřadu Vladimíra Outratu, kterého nahradil dosavadní člen rady Vratislav Košťál. Tento krok vlády vydává pochybnosti vzhledem k tomu, že tento bod nebyl zanesen do programu úterní vlády a informace byla uvedena až ex-post po skončení jednání. Nově jmenovaný předseda byl do rady ERÚ nominovaný hnutím ANO, zatímco odvolaný předseda byl navržen ČSSD.


Outratu, který působil jako manažer v několika plynárenských firmách, navrhl loni na pozici předsedy rady ministr za ČSSD Jiří Havlíček, a to na čtyřleté funkční období. Na začátku července Vláda ČR neschválila Zprávu o činnosti a hospodaření Energetického regulačního úřadu za rok 2017, nicméně ještě před dvěma týdny Outrata prohlásil, že chce sektor energetiky zpřehlednit a ztransparentnit. Uvedl, že na podzim chystá vydání metodiky tepla. Výměna předsedy ERÚ, i přes některé signály, proběhla poněkud překvapivě. Možná o ní věděl jen premiér Andrej Babiš, možná na výměnu přišel před vládou, když náhodou spal. Vzhledem k červencové kritice zprávy za rok 2017 je nepravděpodobné, že se ministryně k výměně odhodlala po pouhém měsíci ve funkci. Protože nový předseda Košťál byl do rady nominován za ANO, zdá se, že jde o další ze silových kroků premiéra, který se zbavuje veškerých elementů, které nemá pod kontrolou ve své straně. Aktuální krok vlády je tedy možná dalším vzkazem ČSSD: Tuhle zemi řídíme my! 
