---
date:         2018-07-24
category:     blog
tags:         volby
layout:       post
title:        "Vláda dala neutrální stanovisko ke korespondenční volbě, kterou podporují Piráti"
image:        assets/img/articles/2018/pikal-vojtech.jpg
author:       Jakub Dušánek
---

Praha, 24. července 2018 – K návrhu na zavedení možnosti korespondenční volby ve volbách do Poslanecké sněmovny PČR, Evropského parlamentu a při prezidentských volbách dnes Vláda ČR vydala neutrální stanovisko. Novela volebního zákona vychází ze staršího návrhu a stojí za ním tři desítky opozičních poslanců, včetně Pirátů Vojtěcha Pikala, Radka Holomčíka a Jana Pošváře. Hlavním cílem předkládané novely je zjednodušení hlasování pro české občany pobývající v zahraničí z pracovních, studijních, rekreačních i dalších důvodů.

> „Zavedení korespondenční volby je pro Piráty určitým předstupněm k elektronické volbě. Bohužel, Česká republika v případě korespondenční volby zaspala. Tato metoda je běžná ve většině Evropy, v EU ji využívá 24 z 28 států. V ČR by se týkala až 300 tisíc občanů, kteří žijí v zahraničí, pracují tam, studují, ale i části lidí, kteří jsou zrovna na dovolené. Ze zahraničí v současnosti volí jen kolem 10 tisíc lidí na voličský průkaz na zastupitelských úřadech. Korespondenční volba může zvýšit volební účast i o několik procent. Občané v zahraničí jsou současným zákonem diskriminovaní ve svém základním občanském právu rovného přístupu k volbám. V mnoha státech totiž zastupitelské úřady nemáme a naši občané prostě nemají možnost se voleb zúčastnit,“ 

uvedl poslanec a místopředseda Poslanecké sněmovny Vojtěch Pikal hlavní důvody, proč se Piráti připojili k iniciativě poslanců TOP 09.

Protože předkládaný návrh se nevyhnul některým nedostatkům systémového nebo legislativně-technického charakteru, jak do předběžného stanoviska napsali i legislativci Úřadu vlády ČR, chystají Piráti pozměňovací návrhy.

> „Naše návrhy budou směřovat k tomu, aby byla korespondenční volba možná i při předčasném rozpuštění Sněmovny, a abychom dostatečně legislativně upravili druhé kolo prezidentské volby tak, aby zastupitelský úřad vydal hlasovací lístky pro obě kola současně,“ 

uvedl další postup Vojtěch Pikal.

Piráti v programu uvádějí, že jejich dlouhodobým cílem je zavedení spolehlivé a bezpečné elektronické varianty volby. Té však musí předcházet testování a zkušební provoz. Zavedení korespondenční volby, která je dnes ve světě standardem a v ČR se o ní mluví od roku 2004.
