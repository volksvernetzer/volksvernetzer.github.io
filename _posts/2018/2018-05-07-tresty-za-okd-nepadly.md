---
date:         2018-05-07
category:     blog
tags:         kauzy
layout:       post
title:        "Tresty v kauze OKD nepadly. Soud dnes všechny obviněné osvobodil"
image:        /assets/img/articles/2018/cernohorsky2.jpg
author:       Karolína Sadílková
---


Praha, 7. května 2018 - Soud dnes osvobodil všechny tři obžalované v kauze OKD. Na lavici obžalovaných před dvěma a půl lety usedl znalec Rudolf Doucha kvůli zkreslenému znaleckému posudku a místopředsedové Fondu národního majetku Pavel Kuta a Jan Škurek. Dnes odcházejí od soudu bez trestu. Přestože se státní zástupce na místě odvolal a spor bude pokračovat, rozhodnutí nelze podle Pirátů hodnotit ve vztahu k dalšímu vyšetřování nikterak pozitivně.
 
> Pirátský předseda sněmovní vyšetřovací komise ke kauze OKD Lukáš Černohorský verdikt soudu dnes komentoval takto: „Tehdejší zodpovědní ministři Bohuslav Sobotka a Milan Urban se vymlouvají na chybné podklady. Podle nich se rozhodovali a za zpackanou privatizaci nemohou. Ti, kteří podklady zpracovali, podle soudkyně vinu také nenesou, nechybovali úmyslně a rozhodli přece politici. Nikdo tedy za nic nemůže. Veřejnost pak právem ztrácí důvěru v politiky i spravedlnost.“
 
> Soudkyně Iva Fialová rozsudek odůvodnila nedostatkem důkazů o trestní odpovědnosti obviněných, kritizovala také, že byla žaloba podána až deset let po prodeji státního podílu v OKD. „Nevím, zda soud přihlédl také k tomu, že Ministerstvo financí ČR několik měsíců odmítalo vydat sdružení BYTYOKD.cz důležité informace, na jejichž základě bylo podáno trestní oznámení. Nebylo snadné od státu získat všechny potřebné podklady a trestní oznámení připravit, aby kauza mohla před soud. Vyšetřovací komisi osvobozující verdikt samozřejmě nepomůže, naše úsilí musí být teď o to větší. Kauza OKD ale nesmí vyšumět,“ doplňuje Černohorský.
 
Prodej akcií OKD schválila v roce 2004 vláda Stanislava Grosse (ČSSD). Státní podíl získala za 4,1 miliardy korun skupina Karbon Invest. Už tehdy ovládaná Zdeňkem Bakalou. Ten koupil od tehdejších vlastníků Viktora Koláčka a Petra Otavy podíl v Karbon Investu za cenu od 9 do 12 miliard korun.
 
Podle státního zástupce Tomáše Černého byla tehdejší cena státního podílu nejméně 9,8 miliardy korun, státu tak vznikla při prodeji škoda přes 5,7 miliardy korun. Ministrem financí byl tehdy Bohuslav Sobotka (ČSSD), který je kvůli prodeji OKD častým terčem kritiky. Významnou roli v rozhodování vlády hrál ale také Milan Urban, který stál v čele Ministerstva průmyslu a obchodu ČR a předkládal vládě dokumenty, na jejichž základě rozhodovala. Oba byli před soud předvoláni jako svědci, oba vinu odmítají.


