---
date:         2018-05-23
category:     blog
tags:         životní-prostředí
layout:       post
title:        "Balcarová: Sněmovna rozhodla ve prospěch dalšího znečišťování ovzduší v zemi"
image:        /assets/img/articles/2018/balcarova4.jpg
author:       Karolína Sadílková
---

Praha, 23. května 2018 – Sněmovna dnes odhlasovala další znečišťování ovzduší v ČR. Pozměňovací návrh pirátské poslankyně a předsedkyně Výboru pro životní prostředí Dany Balcarové na omezení výjimek z evropských limitů znečištění ovzduší pro velké hnědouhelné elektrárny byl shozen se stolu. Výsledek dnešního hlasování tak jednoznačně ukázal, že řadě poslancům jde více než o zdraví občanů o zisky uhelných elektráren.

Balcarová navrhovala výjimky pro hnědouhelné elektrárny časově omezit, a to do konce roku 2025 tak, aby se zvládly na ukončení své činnosti dostatečně připravit. Návrh byl kompromisní oproti plošnému zákazu udělování výjimek, který Piráti navrhovali dříve. I přesto byl v očích poslanců kopajících za průmysl příliš kontroverzní.

> „Velmi mě mrzí, že můj návrh ani v pozměněné kompromisní podobě neprošel. Z hlasování poslanecké sněmovny je jasně vidět, komu jde o zdraví obyvatel a kvalitu života a kdo plní své předvolební sliby a kdo následuje zájmy průmyslníků. Česká republika je přední světový vývozce elektřiny, dopady výroby elektřiny ve starých a neefektivních uhelných elektrárnách odnášíme na svém zdraví všichni. Jak je vidět, většině zástupců této země tato situace vyhovuje, důvody jsou asi nasnadě,“ uvádí Balcarová.

Pro pirátský návrh jasně hlasovali pouze poslanci KDU-ČSL, TOP 09 a STAN. Většina poslanců KSČM, Hnutí ANO a ČSSD se vyslovila proti návrhu navzdory svým předvolebním slibům, že budou podporovat odklon od uhelné energetiky. Svým slibům dostála ODS, která již před volbami výjimky podporovala a hlasovala proti návrhu. SPD návrh rovněž nepodpořilo.

> „Předložený pirátský návrh na omezení výjimek pro roce 2025 by navíc rozhodně neznamenal zvýšení ceny elektřiny, která je ovlivněna celoevropským trhem. Piráti se chtějí držet platné ASEK (Aktualizované státní energetické koncepce z roku 2015), která počítá s postupným útlumem výroby v uhelných elektrárnách do roku 2040. Rozhodně by nešlo o skokové omezení výroby z uhlí. Čas 7 let lze využít u některých zdrojů k jejich modernizaci. Uzavření by se tak týkalo jen jednotek nejstarších. Nechceme českou energetiku zakonzervovat ve 20. století, ale postupně ji modernizovat a přejít na energetický mix založený na jaderné energetice a obnovitelných zdrojích,“ dodává Petr Třešňák, pirátský poslanec a garant programového bodu Průmysl a obchod.
