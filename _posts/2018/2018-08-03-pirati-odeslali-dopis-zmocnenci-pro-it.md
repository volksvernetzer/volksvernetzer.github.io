---
date:         2018-08-03
category:     blog
tags:         digitalizace
layout:       post
title:        "Piráti odeslali vládnímu zmocněnci pro IT seznam expertů k zapojení do projektů Digitálního Česka"
image:        assets/img/articles/2018/ivan-dopis.jpg
author:       Karolína Sadílková
---


Praha, 3. srpna 2018 - Piráti dnes odeslali dopis vládnímu zmocněnci pro IT a digitalizaci Vladimírovi Dzurillovi, ve kterém představili seznam šesti pirátských expertů v oblasti IT a digitalizace. Poté, co aktivně vyzvali premiéra, aby pirátské odborníky do projektu zapojil, a ten nyní výzvu akceptoval, chtějí své zástupce připojit do jednání a činnosti Rady vlády pro informační společnost (RVIS) i do přidružených pracovních skupin.

> „Ačkoliv se od našeho vstupu do Sněmovny Piráti účastní všech odborných konferencí a veřejných konzultací, na které jsme byli doposud přizváni, je důležité zastávat daleko aktivnější roli při samotném procesu realizace projektu Digitálního Česka. I když Piráti za své působení v dolní komoře nikdy oficiálně neobdrželi od premiéra či zmocněnce Dzurilly nabídku na spolupráci v oblasti řešení eGovernmentu, nyní oceňuji, že premiér mou výzvu k zapojení Pirátů vyslyšel, a my tak můžeme poskytnout naše know-how. Dlouhodobě se zde vlády snaží vytvářet dojem, že se projekty v oblasti IT realizují a fungují, opak je ale pravdou. Již dvacet let postupuje ČR v digitalizaci zoufale pomalu, není digitalizováno soudnictví, nefunguje srozumitelný online styk s úřady pro občany, daňové přiznání smskou je pro podnikatele v ČR z říše sci-fi. Právě toto chceme změnit, proto jsme nabídli naše experty,” 

komentoval předseda Pirátů Ivan Bartoš.

Kromě předsedy Výboru pro veřejnou správu a regionální rozvoj Ivana Bartoše Piráti nabízí i IT experta a předsedu Podvýboru pro eGovernment Ondřeje Profanta, dále předsedu Podvýboru pro digitalizaci justice a e-Sbírku Jakuba Michálka, člena Správní rady VZP, specialistu kvality a efektivity veřejných služeb Zdeňka Hřiba, předsedu Podvýboru pro informační technologie a dávkové systémy Lukáše Koláříka a předsedu Podvýboru pro ICT, telekomunikace a digitální ekonomiku Martina Jiránka. Všichni uvedení mají bohaté zkušenosti z praxe i odborné vzdělání a kompetence.

[Dopis: Žádost o pravidelné pozvánky k účasti na jednání Rady vlády pro informační společnost](https://pirati.cz/assets/pdf/Nominace_Pirati_do_RVIS_a_skupin.pdf)

[Odpověď Andreje Babiše na žádost Pirátů o přizvání na pravidelná jednání Rady vlády pro informační společnost](https://pirati.cz/assets/pdf/595270652_0_Bartoš_RVIS.pdf)
