---
date:         2018-05-17
category:     blog
tags:         bezpečnost
layout:       post
title:        "Komentář Piráta Lukáše Koláříka k postavení šéfa civilní rozvědky Jiřího Šaška mimo službu"
image:        /assets/img/articles/2018/lukas-kolarik.jpg
author:       Lukáš Kolářík
---

  
Praha, 17. května 2018 – Dalším terčem čistek vlády v demisi je ředitel civilní rozvědky Jiří Šašek. Ten byl u rozvědky od roku 2006 a v jejím vedení od roku 2014. Nyní je podobně jako ředitel GIBS Michal Murín odvolán kvůli „špatnému hospodaření“. Celá záležitost vyvolává otázku, zda odvolání nebylo čistě účelové. Novým Šaškovým nástupcem má být Radek Musílek, který se stal náměstkem ÚZSI v únoru letošního roku. Postava pana Musílka vyvolává kontroverze, protože se coby operativec tajných služeb v minulosti věnoval kauze Unipetrol, se kterou je spojený premiér v demisi Andrej Babiš.
 
Nevidím důvody pro to, aby vláda v demisi činila tyto kroky vzhledem k domluvě ANO a ČSSD o rozdělení vládních postů, která rezort vnitra přiklepla sociálním demokratům. Postup vlády prohlubuje podezření, že se ze strany trestně stíhaného premiéra v demisi jedná pouze o další krok k podmanění bezpečnostních složek státu s cílem ovlivnit vyšetřování zneužití evropských dotací v kauze Čapí hnízdo. V záležitosti chystám interpelaci ministra v demisi za ANO Lubomíra Metnara.
 
