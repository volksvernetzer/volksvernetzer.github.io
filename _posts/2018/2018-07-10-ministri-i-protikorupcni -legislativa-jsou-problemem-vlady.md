---
date:         2018-07-10
category:     blog
tags:         sněmovna
layout:       post
title:        "Piráti: Vznikající vláda má problém s ministry i protikorupční legislativou"
image:        assets/img/articles/2018/bartos-lipavsky.jpg
author:       Karolína Sadílková
---

Praha, 10. července 2018 – Chaotická situace okolo obsazování ministerských postů v režii premiéra Babiše, zítřejší hlasování o důvěře vládě, Piráty navržený mimořádný bod o kůrovci a mimořádná schůze sněmovního Zahraničního výboru k otázce chybějícího ministra, to byly hlavní body dnešní tiskové konference Pirátů před začátkem schůze Sněmovny. Za Piráty vystoupil předseda strany Ivan Bartoš a poslanci Radek Holomčík, Jan Lipavský a Lukáš Kolářík.

> „Jediné, čím se vznikající vláda odlišuje od předchozího volebního období, je účast komunistů namísto KDU-ČSL. Před rokem přitom Babiš jakoukoliv formu spolupráce s komunisty vyloučil. Za osm měsíců, což je rekord v délce sestavování vlády, odešla řada kompetentních lidí. Ve vládě dále chybí jeden ministr a včerejší veletoč s Taťánou Malou a nápad Andreje Babiše vést Ministerstvo spravedlnosti ČR ukazuje personální vyprázdněnost v hnutí ANO. Nemluvě o neústupnosti adepta na MZV Miroslava Pocheho. Andrej Babiš mluví o své vládě jako o protikorupční, avšak jednání ANO, které zařízlo pirátský návrh nominačního zákona nebo zákon proti kumulaci odměn, to přímo vyvrací. Protože žádná z podmínek, které jsme uvedli do povolební strategie, nebyla naplněná, vládu nepodpoříme,” 

uvedl předseda Pirátů Ivan Bartoš. 

Na slova Ivana Bartoše navázal poslanec Jan Lipavský: 
> „Inicioval jsem mimořádné zasedání sněmovního Zahraničního výboru. Nebyl totiž jmenován řádný nominant ČSSD pro řízení ministerstva, proto mě zajímalo, jakým způsobem bude ministerstvo řízeno, pokud ho povede Jan Hamáček, který je zároveň ve vedení Ministerstva vnitra ČR. Detailně jsem se ptal na působení europoslance Pocheho na ministerstvu. Jan Hámaček se dušoval, že nemá žádný smluvní vztah k ministerstvu a vše je v souladu se služebním zákonem. Připomínám, že europoslanec nesmí dle zákona působit v exekutivě. Dle svých slov se bude Jan Hamáček resortu věnovat, na což má kvalifikaci, nicméně pokud se bude intenzivně věnovat zahraničí, pak logicky začne zanedbávat vnitro. Budeme to velice detailně sledovat.”

Poslanec Radek Holomčík, který inicioval zařazení bodu o kalamitním stavu českých lesů, poté podal informace o problému s kůrovcem:

> „V pátek 29. června jsem rozeslal dotazy na Ministerstvo zemědělství ČR, bývalého ministra Mariana Jurečku i na Ministerstvo životního prostředí ČR. Zajímaly mě nejenom aktivity ministerstev při boji s kůrovcem, ale i hospodaření v Lesích ČR a vypovězení smluv těžařů. Ve Sněmovně dnes navrhnu usnesení, v němž Sněmovna požádá resorty zemědělství a obrany, jakožto zřizovatele Vojenských lesů a statků, o zanalyzování vzniku a šíření kůrovcové kalamity, analýzu obchodních modelů a inventarizaci stavu dřevin. Chceme situaci dál řešit a být maximálně konstruktivní, ale budeme i hlídat to, jestli vláda své sliby plní.”
