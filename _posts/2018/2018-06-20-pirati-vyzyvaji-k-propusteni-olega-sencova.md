---
date:         2018-06-20
category:     blog
tags:         lidská-práva zahraničí
layout:       post
title:        "Piráti vyzývají k propuštění politického vězně Olega Sencova"
image:        assets/img/articles/2018/oleg-sencov.jpg
author:       Karolína Sadílková
---

Praha, 19. června 2018 – Piráti v otevřeném dopise vyzývají k propuštění politického vězně Olega Sencova a dalších více než 60 neprávem uvězněných ukrajinských občanů v Rusku. Dopis ruskému velvyslanci podepsali poslanci z pěti politických stran. 

> „Lidská práva a úcta k nim patří mezi jednu z nejdůležitějších hodnot, kterou Piráti vyznávají. Uvěznit nevinného člověka a odpírat mu setkání s rodinou, úřady vlastní země a dokonce i přístup k základní lékařské péči považujeme za zcela odsouzeníhodné,“ prohlásil pirátský poslanec Jan Lipavský, který dopis Rusku inicioval.

> „Jediným proviněním Sencova je, že otevřeně vystupuje proti ruské agresi na Krymu a okupaci své rodné země. Připadá mi zcela nepřijatelné, aby byl někdo vězněný pouze za projev vlastního politického názoru. Proto se připojuji k protestům po celém světě a otevřeně žádám Moskvu, aby tuto chybu napravila,“ říká pirát Lipavský.

Otevřený dopis v tomto okamžiku koluje po Sněmovně a zástupci všech parlamentních stran mají stále ještě šanci se svým podpisem postavit za spravedlivou věc. Vzkaz Kremlu už podepsali poslanci Pirátů, TOP 09, STAN, KDU-ČSL a ODS. Lipavského otevřenou výzvu zatím podpořilo 25 signatářů.

> „S uvězněním Sencova a dalších bytostně nesouhlasím. Civilisté se nesmí stát rukojmím v nevyhlášené válce, kterou Moskva proti Ukrajině vede. Děkuji všem poslancům za jejich podporu a vítám i rezoluci Evropského parlamentu, která vyzývá Kreml k propuštění vězněných Ukrajinců,“ říká Pirát František Kopřiva. 

Rezoluci na podporu Sencova a dalších schválil Evropský parlament 14. června také s přispěním hlasu pirátské europoslankyně Julie Redy.
