---
date:         2018-07-09
category:     blog
tags:         vláda
layout:       post
title:        "Rozhodnutí Andreje Babiše řídit resort spravedlnosti dokazuje nedostatek kompetentních a loajálních osob v hnutí ANO"
image:        assets/img/articles/2018/bartos2.jpg
author:       Karolína Sadílková
---


Praha, 9. července 2018 - Na naprostou nekompetentnost Taťány Malé jsme s Piráty upozorňovali od chvíle, kdy se začalo o jejím nasazení na Ministerstvo spravedlnosti ČR spekulovat. Nešlo jen o fakt, že opisovala hned ve dvou diplomových pracích. Důvodem pro její nejmenování do ministerského křesla měl být i jasný střet zájmů v podobě aktivit jejího manžela, který poskytuje drobné půjčky a zároveň vede insolvenční firmu. Nepopíratelnou indicií dokazující věrnost Malé premiérovi pak bylo její legendární vyjádření, v němž navrhla, aby se soud zabýval dotačním případem Andreje Babiše až po dalších volbách.
 
Rozhodnutí premiéra Andreje Babiše převzít Ministerstvo spravedlnosti ČR dokazuje deficit a především odliv kompetentních a kvalitních osob schopných řídit vysoké posty ve státní správě, kteří by byli Andreji Babišovi loajální. Neschopnost sestavit kvalitní ministerský tým, čelit dosazování kandidátů do vlády prezidentem Zemanem a především pakt s komunisty, kteří díky premiérovi Babišovi přichází opět k moci, pak ukazuje i na manažerskou neschopnost a selhání samotného trestně stíhaného ministerského předsedy.
