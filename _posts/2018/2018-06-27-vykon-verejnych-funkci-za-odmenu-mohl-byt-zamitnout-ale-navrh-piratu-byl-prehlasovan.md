---
date:         2018-06-27
category:     blog
tags:         sněmovna
layout:       post
title:        "Sněmovna hlasy ANO, ODS, KSČM a STAN smetla návrh Pirátů proti hromadění odměn za výkon veřejných funkcí"
image:        assets/img/articles/2018/michalek-snemovna.jpg
author:       Karolína Sadílková
---

Praha, 27. června 2018 – Návrh Pirátů na snížení odměn poslanců a senátorů za další kumulované funkce dnes Sněmovna smetla převážně hlasy poslanců ANO, ODS, KSČM a STAN včetně těch, kteří návrh podepsali. Kromě předkladatele Jakuba Michálka, předsedy poslaneckého klubu Pirátů, se na tvorbě návrhu podílela například Helena Válková z ANO, která ho podpořila. Podepsala ho i současná ministryně Taťána Malá z Hnutí ANO, která dnes hlasovala proti návrhu.

Piráti už dříve uvedli, že problém není samotná kumulace funkcí, které lze stíhat, ale sčítání odměn za výkon více funkcí na plný úvazek, které se reálně stíhat nedají: 

> „Navrhovali jsme, aby při souběhu více funkcí placených na plný úvazek politik obdržel za druhou a další funkci pouze 40 % odměny za plný úvazek. Pokud politik vykonává řádně funkci poslance, je těžko představitelné, že plný čas věnuje i druhé nebo dokonce třetí funkci na plný úvazek. Andrej Babiš před volbami sliboval, že ANO nebude kumulovat funkce, přitom dnes se opět ukázalo, že na svoje volební sliby kašle a je to pouze PR vějička pro voliče,“ uvedl Jakub Michálek, který se sám vzdal funkce zastupitele na pražském magistrátu po zvolení do Sněmovny.

K návrhu Pirátů připojilo svůj podpis 58 poslanců z 8 poslaneckých klubů. Piráti na základě toho očekávali, že zájem vyřešit kumulaci odměn najde podporu napříč Sněmovnou, což se překvapivě nestalo a návrh byl o 5 hlasů vrácen k přepracování.

Hlasování ve Sněmovně proběhlo nadvakrát, zástupci ODS napodruhé nebyli v sále, proto se někteří automaticky zdrželi. V odkazech naleznete, jak hlasovali jednotliví poslanci v [prvním](http://www.psp.cz/sqw/hlasy.sqw?g=67937) a [druhém](http://www.psp.cz/sqw/hlasy.sqw?g=67939) (opakovaném) hlasování.
