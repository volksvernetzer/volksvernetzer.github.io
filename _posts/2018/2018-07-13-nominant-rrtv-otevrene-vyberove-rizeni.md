---
date:         2018-07-13
category:     blog
tags:         transparentnost
layout:       post
title:        "Piráti pořádají otevřené výběrové řízení na nominanta do RRTV"
image:        assets/img/articles/2018/ceskatelevize.jpg
author:       Jakub Dušánek
---


Praha, 13. července 2018 – Poslanecký klub Pirátské strany nabízí zájemcům možnost přihlásit se do výběrového řízení na pozici nominanta do Rady pro rozhlasové a televizní vysílání. Rada bude volena pravděpodobně tajnou volbou v Poslanecké sněmovně PČR. Protože obsahová nezávislost rozhlasového i televizního vysílání je pro Piráty zásadní, hodlají vybrat vhodného a kvalitního kandidáta. Přihlášky mohou zájemci zasílat až do konce srpna.

Poslanec Tomáš Martínek, který je členem Volebního výboru, který se obsazováním mediálních rad zabývá, k výběrovému řízení uvádí:

> „Předem upozorňujeme, že tajná volba nezaručuje, že nominant dané politické strany bude zvolen i přesto, že dle poměrného zastoupení by Česká pirátská strana měla mít nárok na prosazení svého nominanta. V případě Rady ČTK sice hlasující koalice ANO a SPD dala navzdory prohlášením přednost svým spřízněným osobám často bez dostatečných kompetencí nebo s problémovou minulostí, ale jak je vidět, spojenectví vládního ANO a dalších stran jsou nestálá. Respektovaný kandidát proto může mít vysokou šanci na zvolení. V hodnocení uchazečů tak bude hrát největší roli odbornost a zkušenosti.”

Rada pro rozhlasové a televizní vysílání je ústřední orgán státní správy, který vykonává státní správu v oblasti rozhlasového a televizního vysílání, dohlíží na zachování a rozvoj plurality programové nabídky a informací v oblasti vysílání a převzatého vysílání, dbá na obsahovou nezávislost vysílání a převzatého vysílání a dohlíží na dodržování právních předpisů v oblasti vysílání. Její činnost je upravena zákonem č. 231/2001 Sb. V posledním roce se RRTV zabývala například vyvážeností hostů zvaných do pořadů na TV Barrandov nebo objektivitou reportáží o společnosti Agrofert vysílaných Českým rozhlasem.

 Podrobné informace o aktuálním výběrovém řízení Pirátů naleznete [ZDE](https://forum.pirati.cz/viewtopic.php?f=572&t=42744).
 
