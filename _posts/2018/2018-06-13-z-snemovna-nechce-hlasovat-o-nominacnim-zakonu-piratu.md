---
date:         2018-06-13
category:     blog
tags:         sněmovna
layout:       post
title:        "Sněmovna opět odmítla hlasovat o nominačním zákonu Pirátů"
image:        assets/img/articles/2018/michalek-snemovna2.jpg
author:       Karolína Sadílková
---

Praha, 13. června 2018 – O návrhu nominačního zákona předloženého Piráty dnes Sněmovna opět nehlasovala. Těsně před klíčovým hlasováním byla schůze ukončena, takže si poslanci o hodinu zkrátili pracovní dobu. Na návrh KSČM, ale i díky hlasům některých stran z tzv. „demokratického bloku” hnutí ANO vyobstruovalo hlasování o nominačním zákonu. Zákon, který má zprůhlednit obsazování postů ve státních a polostátních firmách je evidentně překážkou pro strany, které chystají uzavření vládní koalice.

Její vznik se opírá právě o dohodu s KSČM o obsazování řídících a kontrolních orgánů, jakými jsou například dozorčí rady. 

> „Dnes se jasně ukázalo, že vláda Andreje Babiše je pouhou karikaturou protikorupční vlády,” uvedl předseda pirátských poslanců Jakub Michálek.

Podle původní dohody mezi Piráty a vedením ANO měli Piráti předložit svou verzi nominačního zákona, kterou ANO podpoří. Ze svých původních slov však ANO postupně ustoupilo. Nejprve v březnu předložilo vlastní nedopracovaný návrh, který stáhlo. Později premiér Babiš uvedl, že vláda nominační zákon ani nepotřebuje, tudíž pro pirátský návrh ruku nezvedne. Nakonec se ale Babiš nechal slyšet, že do měsíce představí vlastní návrh. Na dnešní zasedání Sněmovny premiér nedorazil.


