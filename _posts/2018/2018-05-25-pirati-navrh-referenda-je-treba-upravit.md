---
date:         2018-05-25
category:     blog
tags:         přímá-demokracie
layout:       post
title:        "Piráti podporují návrh o referendu s nejmenšími riziky"
image:        /assets/img/articles/2018/mikulas.jpg
author:       Mediální odbor
---


Praha, 25. května 2018 – Sněmovna dnes začala projednávat tři návrhy na vydání ústavního zákona o celostátním referendu, které předložili poslanci KSČM, SPD a ČSSD. Piráti úspěšně iniciovali projednání v rámci jedné rozpravy. Nejblíže Pirátské představě referenda je návrh ČSSD. Ale ani ten nepovažují za ideální – kritizují především stanovenou hranici oprávněných voličů pro platnost referenda a počtu podpisů pro jeho vyhlášení. Jednání bude pokračovat na další schůzi Sněmovny příští týden.

> „Návrh KSČM má ten problém, že pravomoc vyhlásit referendum by měl velmi široký okruh subjektů. To může vést k tomu, že by vláda mohla vypisovat referenda bez souhlasu Sněmovny. Je tu tedy riziko, že by zejména vláda bez důvěry mohla obcházet Sněmovnu a vládnout pomocí referenda. Za ještě radikálnější pak považuji návrh předložený SPD,” uvedl poslanec Mikuláš Ferjenčík.
 
> „Návrh ČSSD nejlépe pracuje s riziky referenda, na druhou stranu ale komplikuje jeho uskutečnění i závaznost. Je bezpochyby, že musíme být opatrní a myslet na všechna úskalí, ale řada momentů je v podání ČSSD značně komplikovaná. Sběr podpisů, kterých musí být nejméně 850 tisíc, je tak extrémní, že mi nepřipadá realistické, že se podle toho nějaké referendum kdy uskuteční. Také nutnost 50 % všech oprávněných voličů je tak vysoko nastavená hranice, že nebude možné uspořádat referendum, které bude závazné. V jiných zemích, kde se konají referenda, tohoto kvóra není nikdy dosaženo. Takový zákon by byl naprosto nefunkční. Nicméně i přes jeho nedostatky preferuji tisk ČSSD, který se vyznačuje nejmenšími riziky,” dodal Ferjenčík.

Pokud návrh sociálních demokratů získá podporu i ostatních stran a projde do druhého čtení, podají Piráti kvůli uvedeným výhradám pozměňovací návrhy.
 
