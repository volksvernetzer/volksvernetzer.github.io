---
date:         2018-05-20
category:     blog
tags:         kampaň
layout:       post
title:        "Michálek, Tylová a Wagenknecht zahájili svou volební kampaň do Senátu"
image:        /assets/img/articles/2018/michalek-tylova-wagenknecht.jpg
author:       Karolína Sadílková
---


Praha, 20. května 2018 – Tři pražští pirátští kandidáti do Senátu dnes v Riegrových sadech společně odstartovali svou volební kampaň. Libor Michálek (Praha 2 a 3), Lukáš Wagenknecht (Praha 8) a Eva Tylová (Praha 12) chtějí být v Senátu především hlasem voličů a prosazovat pirátské hodnoty, jako jsou transparentnost, hospodárnost a jasná pravidla pro všechny. Předseda Pirátů Ivan Bartoš jim na oficiálním zahájení vyjádřil svou jasnou podporu.
 
Podle Bartoše spočívá síla kandidátů v jejich rozmanitosti, bohatých zkušenostech i zapálení pro věc. „Mezi našimi pražskými kandidáty je ostřílený a úspěšný senátor, místostarostka, která po boku lidí z Prahy 12 neúnavně bojuje proti megalomanským developerům i uznávaný odborník přes veřejnou správu a její financování, tedy oblast, kde ČR pokulhává. S takovými lidmi v Senátu můžeme už něco změnit. A nejen s nimi, další kandidáty máme po celé republice a nezapomínejme, že kromě pana Michálka už v Senátu zástupci Pirátů sedí,“ řekl hned v úvodu vystoupení Bartoš.
 
> „Ve společnosti převládá názor, že Senát k ničemu není. Není tomu tak. V minulém roce jsem samostatně předkládal návrh novely zákona o daních z příjmů, který odstraňoval výjimku pro účelově zakládané fondy. Jen díky této jedné výjimce unikalo na daních několik stovek miliónů korun ročně. Přestože nejsem v Senátu zařazen v žádném politickém klubu, podařilo se návrh prosadit. Když se chce, tak to jde,“ uvedl Michálek, který je pirátským senátorem od roku 2012 a letos mandát obhajuje. „Rekonstrukcí státu jsem byl vyhodnocen jako nejaktivnější senátor v prosazování protikorupční legislativy a jako jediný zákonodárce, který na 100 % splnil své předvolební sliby,“ dodal.
 
> O hlasy voličů se bude ucházet také bývalá náměstkyně ministra životního prostředí a místostarostka Prahy 12 Eva Tylová. Ta je ve svém obvodě známá především bojem proti předimenzovaným developerským projektům. „Chtěla bych v Senátu uplatnit zkušenosti z komunální sféry. Řada občanů mě oslovuje s podněty, se kterými jim na této úrovni již nemohu pomoci, protože se nedají řešit jinak než změnou zákona. Proto kandiduji do Senátu, kde mohu tyto změny iniciovat,“ představila svou motivaci Tylová, podle které je problematická současná podoba stavebního zákona nebo nedostatečná ochrana životního prostředí.

> Třetím pražským kandidátem je Lukáš Wagenknecht, bývalý náměstek pro oblast finančního řízení a auditu na Ministerstvu financí ČR, který se už patnáct let věnuje oblasti kontroly nakládání s veřejnými prostředky. „Kontrolovat předražené zakázky nebo nesmyslné dotace několik let poté, co se proplatí, nemá smysl. Naopak je důležité nastavit pravidla pro vymahatelnou odpovědnost politiků a úředníků předem, kdy je možné peníze zachránit. Mým hlavním cílem v Senátu bude prosadit tato systémová pravidla, která zastaví vyhazování peněz daňových poplatníků a ztíží rozkrádání veřejných rozpočtů,“ zmínil Wagenknecht.

