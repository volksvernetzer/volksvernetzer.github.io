---
date:         2018-07-12
category:     blog
tags:         sněmovna
layout:       post
title:        "Komunistická vláda Andreje Babiše získala důvěru Sněmovny. Piráti hlasovali proti"
image:        assets/img/articles/2018/bartos.jpg
author:       Karolína Sadílková
---


Praha, 12. července 2018 – Vláda trestně stíhaného premiéra Andreje Babiše dnes nad ránem získala důvěru Sněmovny hlasy poslanců ANO, ČSSD a KSČM. Všech 22 pirátských poslanců hlasovalo proti. Komunisté se tak díky Babišovi téměř po 30 letech opět dostávají k moci a budou rozhodovat o důležitých věcech státu. Piráti budou plnit funkci tvrdé a konstruktivní opozice a přísně dohlížet nad plněním protikorupčních opatření slibovaných vládou i například na tolik nezbytnou elektronizaci státní správy.

Osm dlouhých měsíců mluvil Andrej Babiš o tom, že hledá podporu pro stabilní vládu. Ani na chvíli ho ovšem nenapadlo, že by ustoupil v zásadním požadavku, který přitom formulovaly demokratické strany. A sice, že se nebude v čele vlády stát trestně stíhaná osoba. My jsme tento postoj zveřejnili již před volbami a s tímto jsme byli i zvoleni. Piráti předložili za půl roku ve Sněmovně celou řadu protikorupčních návrhů, konstruktivně spolupracujeme s politickými stranami na společných legislativách. Kromě protikorupčních opatření Česká republika výrazně pokulhává i v elektronizaci státu. I v této oblasti pracují Piráti tvrdě. Vláda sice označuje eGovernment za jednu z klíčových oblastí, avšak během čtyř let, kdy bylo hnutí ANO ve vládě, se nic nestalo.

Andrej Babiš selhal jako manažer i jako člověk. Jeho vláda je přehlídkou nekompetentních “podržtašek”, jejichž kvalifikací není odbornost, ale loajalita vůči šéfovi. To se ukázalo už v případě nominace Taťány Malé na ministryni spravedlnosti. Ale třeba i v případě ministra dopravy Dana Ťoka, který tragicky selhal při výstavbě dálnic a ve vládě zůstává i nadále. Kromě toho Babiš zpřístupnil desítky pozic ve státní správě komunistům výměnou za podporu vlády. Tu označuje za protikorupční, základní protikorupční návrh - pirátský nominační zákon, však nepodpořil, aby mohl libovolně dosazovat své věrné do kontrolních a správních orgánů státem ovládaných firem, a to zákon sám nejprve podporoval.

Budeme s Piráty pracovat, stavět, opravovat, hlasovat, ale i hlídat a křičet spolu s občanskou společností, tak jako jsme to dělali 9 let od vzniku Pirátů až po současnost. Budeme tvrdou konstruktivní liberální opozicí a budeme bojovat za svobodnou, vzdělanou, bohatou a digitálně propojenou společnost.

Netřeba ztrácet naději!
