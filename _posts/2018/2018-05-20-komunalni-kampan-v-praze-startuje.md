---
date:         2018-05-20
category:     blog
tags:         kampaň
layout:       post
title:        "NA PRAHU ZMĚNY! Piráti odstartovali pražskou komunální kampaň"
image:        /assets/img/articles/2018/michalek-hrib.jpg
author:       Karolína Sadílková
---


Praha, 20. května 2018 – Piráti dnes v Riegrových sadech oficiálně zahájili pražskou komunální kampaň, jejíž hlavní heslo zní: „NA PRAHU ZMĚNY”. Místopředseda strany a bývalý šéf pražských zastupitelů Jakub Michálek tak dnes předal pomyslnou štafetu Zdeňku Hřibovi, lídrovi pražské kandidátky do komunálních voleb 2018. Hřib pak společně se současným šéfem pirátských městských zastupitelů a dvojkou na pražské kandidátce Adamem Zábranským nastínil vizi Prahy podle Pirátů.
 
> Piráti představili čtyři hlavní programové pilíře pro Prahu, kterými jsou transparentní a profesionální radnice, digitální metropole, čisté a zdravé město a služby pro moderní rodinu. „Radnice bude mít transparentní účty, faktury a všechny informace veřejně k dipozici a utneme trafiky. Pražané by si měli být schopni vše zařídit online a neměli by být nuceni věčně obíhat úřady. Ve městě by mělo být více stromů a vody, aby tu v létě nebyla vedra tak typická pro betonové džungle. A v neposlední řadě by Pražané také měli mít možnost sehnat si dostupné a důstojné bydlení a také místo v kvalitních školách a školkách pro své děti,” shrnuje stručně Hřib priority Pirátů.
 
> Česká pirátská strana není na pražské magistrátní scéně žádným nováčkem, v zastupitelstvu města mají Piráti od roku 2014 čtyři křesla. „Piráti jsou na magistrátu opoziční stranou, ale ukázali jsme, že i z opozice lze dosáhnout pozitivních změn. Například jsme upozornili na trafiky bývalé blízké spolupracovnice Andreje Babiše Radmily Kleslové, která pobírala 350 tisíc měsíčně za nicnedělání v orgánech městských firem,” zavzpomínal Jakub Michálek na své působení na magistrátu a zdůraznil, že právě boj proti trafikám byla od začátku jedna z hlavních priorit strany.
 
Podle současného šéfa zastupitelů Adama Zábranského se Pirátům během působení na magistrátu podařilo díky jejich přístupu pražskou politiku změnit. Strana zastávala pozici konstruktivní opozice, která nikdy nerezignovala na to, posouvat věci k lepšímu. „Myslím, že jsme za tu dobu lidem přiblížili, že se dá dělat politika v Praze efektivně a transparentně,” doplnil Zábranský.
