---
date:         2018-05-07
category:     blog
tags:         zemědělství
layout:       post
title:        "Piráti navrhují razantní změnu přístupu ke státním lesům"
image:        /assets/img/articles/2018/holomcik.jpg
author:       Jakub Dušánek
---

 
Praha, 7. května 2018 – Pirátský poslanec Radek Holomčík navrhne na pátečním jednání sněmovního Podvýboru pro lesní hospodářství razantní změnu přístupu ke státním lesům. Holomčík chce navrhnout, aby v lesích zůstával vyšší podíl zisků z těžby dřeva a další kroky, které povedou k napravení klíčové role lesů v boji proti suchu při probíhající klimatické změně. Cílem je podpořit ekologické a krajinné funkce a vyrovnat tím hospodářskou funkci lesů.
 
> „Navrhneme, aby zisky z těžby zůstávaly ve větší míře v lesích, aby se více investovalo do budování a obnovy retenčních prvků, které dokáží zadržet vodu. Na místě je i debata o zavedení certifikace FSC na části státních lesů. Celkově musíme vytvořit legislativní podmínky pro urychlené adaptování lesů ohrožených globální klimatickou změnou, která spočívá také ve změně druhové skladby a zlepšení struktury lesních porostů. Musíme řešit problém přemnožené spárkaté zvěře i prověřit, zda nedošlo k pochybení na straně managementu Lesů ČR a Ministerstva zemědělství ČR a případně vyvodit důsledky, například v podobě personálních změn,“ shrnuje plány Holomčík, který chce mezi poslanci otevřít debatu o budoucnosti hospodaření ve společnosti Lesy ČR.
 
> Lesy pokrývají cca ⅓ rozlohy ČR, z toho cca 48 % je pod správou společnosti Lesy ČR, proto je zájem o jejich stav jednou z priorit Pirátů v oblasti zemědělství. „Zisky společnosti Lesy ČR jsou pro státní rozpočet jistě důležité, zdravý les je ale pro občany ČR důležitější. Pokud nebudeme situaci v lesích řešit, budou dopady na kvalitu života u nás fatální. Daleko horší, než miliardový výpadek příjmů do státní pokladny. Kůrovcová kalamita na severu Moravy a ve Slezsku a opakované větrné kalamity ukazují zásadní slabiny způsobu hospodaření společnosti Lesy ČR a celkovou nepřipravenost lesních porostů na probíhající změnu klimatu. Velmi suchý měsíc duben naznačuje, že letošní rok bude ještě kritičtější, než loňský. Smrky a borovice se ještě oslabují, když vydávají energii do produkce pylu, která je letošní rok extrémní. Alarmující je také klesající stav spodních vod a jejich masová kontaminace pesticidy,“ říká Holomčík.  
 
Tématem lesů se Piráti zabývali i na jednání Podvýboru pro ochranu přírody a krajiny, kterého se za Piráty účastnili Radek Holomčík a Dana Balcarová, předsedkyně Výboru pro životní prostředí. Poslanci se usnesli, že požádají o zprávu České inspekce životního prostředí o loňské kůrovcové kalamitě, která je dle dostupných informací značně znepokojující. „Po společnosti Lesy ČR požadujeme kompletní dokumentaci o hospodaření v daných revírech od roku 2015, abychom mohli posoudit, zda skutečně bylo učiněno maximum při řešení kalamity,“ uzavírá Holomčík.

