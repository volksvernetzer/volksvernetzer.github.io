---
date:         2018-05-22
category:     blog
tags:         legislativa
layout:       post
title:        "Plán Pirátů proti hromadění úvazků politiků je ohrožen, vládě bylo doporučeno negativní stanovisko"
image:        /assets/img/articles/2018/michalek.jpg
author:       Karolína Sadílková
---

 
Praha, 22. května 2018 - Vláda na svém zasedání dne 23. května 2018 projedná návrh Pirátů směřující k omezení současné praxe kumulace platů politiků za výkon několika veřejných funkcí na plný úvazek. Podle návrhu usnesení, který vládě připravili úředníci, k němu má kabinet Andreje Babiše zaujmout zamítavé stanovisko. Dovolává se přitom práva politiků a jiných veřejných funkcionářů na spravedlivou odměnu za vykonanou práci.

Pirátský návrh novely zákona o střetu zájmů řeší situaci, kdy jeden veřejný funkcionář, například poslanec, vykonává i další veřejné funkce - typicky je hejtmanem, náměstkem primátora, uvolněným zastupitelem či členem dozorčích rad a státních nebo městských firem. Všechny tyto funkce přitom má vykonávat na plný úvazek a samozřejmě také za plný plat. Pokud by tedy měl takový politik poctivě vykonávat všechny své funkce, znamenalo by to mnohdy, že by měl pracovat i několik desítek hodin denně či na různých koncích republiky zároveň. Pokud však skutečně výkon více funkcí daný politik zvládá, pirátský návrh počítá s tím, že bude politikovi za dodatečnou odvedenou práci poskytnuta odměna ve výši 40 %.  

> „Čekali jsme, že se naše snaha omezit politické trafiky a kumulaci několika platů politiků setká s tvrdým odporem. Zaskočilo nás ale, že se vláda dovolává práva politiků na plnou odměnu za několik prací na plný úvazek. Co je spravedlivého na odměnách v řádech desítek a někdy až stovek tisíc korun za členství v orgánech státních nebo městských firem, jejichž jednání se daný politik většinou ani neúčastní a když, tak na úkor účasti na jednání Sněmovny nebo třeba zastupitelstva obce, za které pobírá další plný plat? Piráti oproti tomuto tvrdě požadují po svých politicích, aby funkce na plný úvazek nekumulovali,” shrnuje pirátský postoj předseda poslaneckého klubu Pirátů Jakub Michálek.


