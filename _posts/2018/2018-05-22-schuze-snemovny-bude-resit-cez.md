---
date:         2018-05-22
category:     blog
tags:         sněmovna
layout:       post
title:        "Piráti zahájili další sněmovní schůzi. Stěžejní bude projednání pirátského návrhu na zrušení výjimek z registru smluv pro ČEZ či nominační zákon"
image:        /assets/img/articles/2018/tk-bartos-richterova-michalek.jpg
author:       Karolína Sadílková
---

Praha, 22. května 2018 – Novela zákona o státní službě, registr smluv, návrh na zrušení EET pro neplátce DPH, novela zákona o ochraně ovzduší, dění okolo Novičoku či pirátský návrh nominačního zákona – taková byla témata dnešní tiskové konference Pirátů, na které vystoupili předseda Pirátů Ivan Bartoš, poslanci Jan Lipavský, Mikuláš Ferjenčík, Dana Balcarová a Mikuláš Peksa.

Předseda strany Ivan Bartoš na tiskové konferenci upozornil na tři zákony, kterými by se měla Sněmovna zabývat. 

> „Prvním z nich je pirátský návrh na zrušení výjimek z registru smluv a ze zákona 106 pro ČEZ a další státem kontrolované společnosti. Garanční Výbor pro veřejnou správu, kterému předsedám, hlasováním doporučil materiál ke schválení Sněmovně. Zákon byl nicméně sněmovním Hospodářským výborem zablokován. My se nyní tento bod pokusíme zařadit na program 13. schůze na příští týden, účelové zdržování na dalších výborech není ku prospěchu věci.“ Další důležitou legislativou je novela zákona o státní službě. „U této novely jsme od počátku kritizovali jak načasování vládou, která dělá personální čistky, tak provedení. Novela totiž podpoří rychlejší propouštění zaměstnanců, přísnější klasifikaci, nepotismus a další. A obavy Pirátů nyní potvrdila Evropská komise, která návrh kritizuje, i přestože jsme ze strany hnutí ANO slyšeli, že je vše v pořádku,“ dodal Bartoš. 

V neposlední řadě chtějí Piráti zařadit pevně na program jednání i vlastní návrh nominačního zákona. Ten podporují poslanci dalších pěti stran.

Poslanec Mikuláš Ferjenčík přiblížil návrh na zrušení EET pro neplátce DPH, kterého jsou Piráti spolupředkladateli. 

> „Nevidím důvod, proč by například malé vesnické hospody měly být šikanovány systémem EET. V momentě, kdy hostinský otvírá pouze na pár hodin týdně pro několik sousedů, by neměl řešit zbytečnou byrokracii, zavádět internet a podobně. Návrh má nyní podporu většiny stran, kromě hnutí ANO. Věřím, že se ve Sněmovně najde většina a návrh podpoří.“

Dana Balcarová, předsedkyně Výboru pro životní prostředí se pak na tiskové konferenci vyjádřila k pirátskému návrhu novely zákona o ochraně ovzduší: 

> „Piráti jsou jedni z mála, kteří drží své předvolební sliby v oblasti životního prostředí, což se ukazuje při jednání o novele zákona o ochraně ovzduší. Oproti většině politických stran Piráti prosazují neudělování výjimek velkým uhelným elektrárnám z evropských limitů znečišťování ovzduší. Udělali jsme kompromisní krok a podali pozměňovací návrh na možnost získat výjimky pouze do roku 2025 tak, aby byly jasně časově ohraničené a zároveň vznikl pro provozovatele dostatek času se na nové limity připravit. Doufám, že si zítra strany vzpomenou na své předvolební sliby a budou hlasovat pro návrh.“

Co se týče aktuálního dění okolo látky Novičok: 

> „Zeman šířením nesmyslů o Novičoku poškodil důvěryhodnost ČR v očích spojenců. A nese za to politickou odpovědnost. Ale volat po žalobě za velezradu za něco, za co normální člověk schytá 3 roky je zbytečný mediální humbuk. A navíc se tím snižuje váha téhle ústavní pojistky,“ řekl pirátský poslanec Jan Lipavský.
