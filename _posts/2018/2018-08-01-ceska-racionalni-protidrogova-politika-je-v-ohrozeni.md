---
date:         2018-08-01
category:     blog
tags:         vláda
layout:       post
title:        "Česká racionální drogová politika založená na principu harm reduction je v ohrožení"
image:        assets/img/articles/2018/ivan-ntb.jpg
author:       Karolína Sadílková
---
  

Praha, 1. srpna 2018 - Racionální drogová politika v České republice založená na informovanosti a harm reduction jde dnešním rozhodnutím premiéra Andreje Babiše jmenovat na pozici národního protidrogového koordinátora Jarmilu Vedralovou do kopru. Přitom z mnoha studií vyplývá, že právě tato progresivní politika vede ke snížení počtu drogových uživatelů. Bohužel poté, co premiér Babiš vyštípal z pozice národního protidrogového koordinátora světově uznávaného Jindřicha Vobořila, do úřadu nastupuje Babišem vybraná zcela nekompetentní bývalá úřednice Ministerstva zdravotnictví ČR Jarmila Vedralová (ČSSD), za kterou se táhnou kauzy netransparentního přidělování peněz na protidrogovou politiku. 

Úřad, který na resortu zdravotnictví Jarmila Vedralová vede, je dlouhodobě  kritizován za neplnění akčních plánů v oblasti tabáku a alkoholu a bojkot moderního přístupu k léčbě závislostí, za který byla ČR dosud mezinárodně uznávaná. Jmenování Vedralové je o to pozoruhodnější ve chvíli, kdy mezi dalšími adepty byl například šéf Národního monitorovacího střediska pro drogy a drogové závislosti, světová kapacita v oboru a prokazatelně výrazně kompetentnější kandidát na zmíněnou pozici Viktor Mravčík. Vzhledem k neaktivitě Jarmily Vedralové v boji proti tabáku a alkoholu v ČR nelze vyloučit její propojení s lobbisty v těchto oblastech. 

Piráti však budou navzdory tomuto neblahému vývoji prosazovat dál racionální drogovou politiku v České republice. Přichystali jsme návrh na legalizaci pěstování konopí pro vlastní potřebu, který v září veřejně představíme a vypustíme do legislativního procesu. Odcházejícímu koordinátorovi Jindřichovi Vobořilovi jsme nabídli účast v našich expertních týmech.

Pro Piráty je standardem vybírat v otevřených výběrových řízeních nejkompetentnější kandidáty. Nikoliv trafikanty pro koaliční partnery, jak dnes ukázal premiér Babiš. I proto jsme ve Sněmovně předložili návrh nominačního zákona, který by státní správu k otevřenosti a transparentnosti řízení zavazoval. 
