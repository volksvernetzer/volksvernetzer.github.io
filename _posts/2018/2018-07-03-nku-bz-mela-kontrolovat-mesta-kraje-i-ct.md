---
date:         2018-07-03
category:     blog
tags:         korupce
layout:       post
title:        "Piráti: Nejvyšší kontrolní úřad by měl mít pravomoc kontrolovat města, kraje i Českou televizi"
image:        assets/img/articles/2018/nku.jpg
author:       Mediální odbor
---


Praha, 3. července 2018 – Hospodaření statutárních měst, krajů i veřejnoprávních médií by podle Pirátů měl do budoucna kontrolovat Nejvyšší kontrolní úřad. Piráti zítra ve Sněmovně předloží novelu zákona o posílení jeho pravomocí. Pokračují tak v prosazování protikorupčních opatření. V současnosti může NKÚ dohlížet pouze na to, jak hospodaří stát. Kontroly na ministerstvech přitom odhalily chyby v účetnictví v řádech miliard, absenci vnitřních kontrolních mechanismů i závažné systémové nedostatky. Dohled NKÚ nad hospodařením krajů, měst i veřejnoprávních médií by měl podle Pirátů pomoci včas odhalit dotační podvody, poukázat na plýtvání s veřejnými penězi, ale i neúmyslné chyby v účetnictví. 


> „V minulosti jsme byli na úrovni krajů svědky řady korupčních kauz i dlouholetého zneužívání dotací z regionálních operačních programů (ROP). Věřím, že pokud by je měl NKÚ pravomoc kontrolovat, mohly být odhaleny mnohem dříve,“ 

vysvětluje svou motivaci pirátský poslanec Lukáš Černohorský, který novelu zákona připravil. 

> „Jako člen Kontrolního výboru jsem měl možnost nahlédnout pod pokličku fungování NKÚ a je to podle mého jeden z nejlépe fungujících úřadů v Česku. Nemám sebemenší pochybnosti o jeho nezávislosti ani kvalitě odváděné práce,“ chválí fungování NKÚ Lukáš Černohorský.


Piráti svým návrhem navazují na někdejšího ministra Sobotkovy vlády Jiřího Dientsbiera, který už podobný zákon před dvěma lety předložil. Zákon tehdy sice prošel Sněmovnou, Senát jej ale zamítl. Podruhé se už zákon schválit nestihl, protože legislativní proces přerušily volby. 

> „Oproti původnímu návrhu chceme předložit rozumný kompromis a vyjmout z kontrolovaných subjektů obce. Pro ně může kontrola NKÚ znamenat velkou administrativní zátěž. Statutární města by ale měla být schopna během kontroly zajistit chod úřadu bez problémů. Financování veřejnoprávních médií bylo v minulosti hodně diskutováno a myslím, že občané chtějí mít jistotu, že se s jejich příspěvky hospodaří zodpovědně,“ 

doplňuje Černohorský.

Existence NKÚ je zakotvena v Ústavě ČR a jeho činnost a pravomoci upravuje zákon č. 166/1993 Sb., o Nejvyšším kontrolním úřadu. NKÚ plní svou funkci samostatně a je nezávislý jak na moci zákonodárné, tak na moci výkonné i soudní. Nezávislé postavení brání v maximální možné míře tomu, aby činnost NKÚ ovlivňovaly politické vlivy. Členy NKÚ volí na návrh prezidenta NKÚ Poslanecká sněmovna Parlamentu ČR a jejich funkční období trvá nepřetržitě do dosažení šedesáti pěti let věku. Institucionální nezávislost NKÚ je ve vztahu k členům Kolegia podtržena zvláštním institutem kárného řízení, které probíhá před Kárnou komorou NKÚ. Členy této komory jsou prezident NKÚ a dva soudci Nejvyššího soudu.
