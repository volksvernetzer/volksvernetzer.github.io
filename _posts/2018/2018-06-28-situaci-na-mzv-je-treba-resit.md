---
date:         2018-06-28
category:     blog
tags:         vláda
layout:       post
title:        "Pirát Jan Lipavský: Personální situace na ministerstvu zahraničí vyžaduje okamžité řešení"
image:        assets/img/articles/2018/lipavsky2.jpg
author:       Karolína Sadílková
---

Praha, 28. června 2018 – Pirátský poslanec Jan Lipavský inicioval svolání svolání mimořádného zasedání zahraničního výboru na 10. července. Po ministrovi pověřeném řízením rezortu zahraničí Janu Hamáčkovi bude žádat vysvětlení rozdělení funkcí mezi ním a europoslancem Miroslavem Pochem. Pro jeho návrh se mu podařilo získat podporu osmi členů zahraničního výboru ze šesti politických klubů.

> „Ministerstvo má být řízeno jmenovaným ministrem, který nese podle ústavy za rezort odpovědnost, a ne stínovým hráčem, který se nezodpovídá ani premiérovi, ani Sněmovně. Kdo tedy bude resort fakticky řídit? Hamáček, nebo Poche jako šedá eminence? A koho si budeme zvát do Sněmovny na výbor, aby skládal účty?“ 

ptá se Lipavský s tím, že nejasný je i Pocheho přístup k utajovaným informacím, na který nebude mít ze své pozice nárok. Od Hamáčka bude chtít Lipavský především vysvětlit, jakým způsobem bude ministerstvo řízeno a kdy bude současné bezvládí ukončeno. 

Další otázky se váží k plánovanému summitu NATO v Bruselu. 
> „Vůbec nevím, jak to bude vypadat. Kdo nás tam bude zastupovat? Pojede do Bruselu za Česko Andrej Babiš, Jan Hamáček nebo Miroslav Poche? Nebo všichni tři? Nebo ani jeden?“ 

pokračuje Lipavský s tím, že očekává, že Jan Hamáček jeho pozvání na mimořádné zasedání výboru přijme a na všechny tyto otázky poslancům poskytne uspokojivé odpovědi.

Zarážející je také uváděná funkce „politického tajemníka“ Miroslava Pocheho. 
> „Podobná funkce totiž v české státní správě neexistuje, Hamáček se tedy snaží na ministerstvu zavádět novinky, které u nás nemají žádný precedent,“ 

říká Lipavský s tím, že nová Pocheho role vyvolává především nejasnosti.  
