---
date:         2018-05-03
category:     blog
tags:         sněmovna
layout:       post
title:        "Pirát Černohorský se sešel s prezidentem kvůli OKD: Kromě Bohuslava Sobotky by měl nést zodpovědnost i exministr Urban"
image:        /assets/img/articles/2018/cernohorsky-kylofek.jpg
author:       Karolína Sadílková
---


Praha, 3. května 2018 - Sobotka nebyl u rozhodování o privatizaci OKD jediný zodpovědný, exministr průmyslu Milan Urban nese stejný díl odpovědnosti za zpackaný prodej těžařského kolosu. To dnes zaznělo na schůzce pirátského předsedy sněmovní vyšetřovací komise kauzy OKD Lukáše Černohorského s prezidentem Milošem Zemanem. „Podle všeho měli Sobotka s Urbanem dostatek indicií, že nabízená cena za OKD neodpovídala tržní hodnotě,” informoval Lukáš Černohorský.
 
Černohorský se zajímal hlavně o období, kdy Zeman nastoupil do funkce předsedy vlády v roce 1998. Jde o dobu těsně po tom, co stát přišel o majoritní podíl v OKD. „Zajímalo mě, jak tehdy vypadala spolupráce vlády a nových majitelů. Prezident se ale spíše zaměřoval na problém vyvádění finančních prostředků a nehospodárné nakládání s prostředky společnosti,” komentuje průběh schůzky Černohorský.
 
Vyšetřovací komise k OKD momentálně shromažďuje důkazy o tom, že majitelé OKD v čele se Zdeňkem Bakalou učinili kroky, kterými vážně poškodili ekonomické zájmy státu. Pokud se podezření potvrdí, komise podá podnět k prošetření na ministerstvo financí. „Zdeněk Bakala zbohatl nejen na úkor havířů, nájemníků bytů OKD, akcionářů NWR, ale také našeho státu. Ztrátní byli prakticky všichni, kteří s ním obchodovali. Nechci předjímat, ale rád bych, aby komise ke zdárnému konci dovedla hned několik šetření spojených s OKD,” dodává Pirát Černohorský.
 
Jako dárek prezidentovi Pirát Černohorský přinesl ručně vyřezávaný “kylofek” z karvinského dolu ČSA. Jde o speciální hůl s rukojetí v podobě kovového kladívka, kterou technici na šachtě používali k oťukávání horniny, podle zvuku mohli odhalit hrozící nebezpečí sesuvu.

„Prezident nás na jednání informoval, že projedná okolnosti kauzy i budoucnosti OKD se všemi dotčenými ministry v nově jmenované vládě,” doplnil Černohorský.

