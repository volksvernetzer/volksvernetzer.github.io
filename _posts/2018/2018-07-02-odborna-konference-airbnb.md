---
date:         2018-07-02
category:     blog
tags:         bydlení
layout:       post
title:        "Jak přistupovat k Airbnb? Piráti uspořádali odbornou konferenci k digitálním platformám v ubytování"
image:        assets/img/articles/2018/michalek-airbnb.jpeg
author:       Andrea Mádlová
---


Praha, 2. července 2018 – Situaci kolem Airbnb a dalších digitálních ubytovacích platforem řešili dnes odborníci a relevantní hráči z oboru na půdě Sněmovny v rámci konference pořádané Piráty. U jednoho stolu se tak mj. sešli ministerští úředníci, experti, nájemníci, zástupci digitálních platforem a hoteliéři, aby diskutovali o pirátském návrhu zákona, který by měl aktualizovat pravidla pro ubytovací platformy.

Konferenci zaštítil předseda poslaneckého klubu Jakub Michálek a předseda podvýboru pro digitální ekonomiku Martin Jiránek. Diskutovalo se o právním vymezení digitálních platforem, postavení osob dotčených krátkodobým ubytováním a o výběru poplatků a daní souvisejících s krátkodobým ubytováním. Diskutující se shodli, že nečinnost vlády a parlamentu v této oblasti byla příliš dlouhá. Od roku 2009, kdy společnost Airbnb vstoupila na český trh, zákonodárci nepřišli s žádnou relevantní právní úpravou sdílené ekonomiky.

> „Za 9 let existence Airbnb vláda nepředložila žádný návrh, jak aktualizovat příslušné zákony. Proto jsme zpracovali návrh zákona, jak zdigitalizovat povinnosti ubytovatelů a přenést výběr poplatků na platformy, což by usnadnilo podnikatelům byrokracii a umožnilo odemknout potenciál rozvoje cestovního ruchu i v menších městech. Navíc by to podstatně zlepšilo výběr místních poplatků, na kterých jenom Praha přichází ročně o 120 milionů korun. O další peníze přichází stát na daních, protože nemá přístup k datům. Velkou pozornost věnujeme také sousedským vztahům, protože si řada obyvatel domů zejména v centru Prahy stěžuje na to, že Airbnb udělalo z jejich činžáku hotel. Na základě příspěvků z konference návrh dopracujeme a předložíme ho do Sněmovny,“ 

uvedl Jakub Michálek.

> „Pro Prahu jde skutečně o zásadní téma – centrum města místní postupně opouští a stává se z něho jeden velký ubytovací komplex. Byty skupují podnikatelé, ta prvotní myšlenka sdílení se téměř vytratila a často jde jen o byznys. Je nutné jednoznačně vymezit rozdíl mezi podnikáním a sdílenou ekonomikou. Stěžejní část řešení tohoto problému leží v novelizaci zákonů, které dnes nereagují na aktuální vývoj a inovace v reálném světě,“ 

zmínil pirátský kandidát na primátora Zdeněk Hřib.  

Z diskuze dnes vyplynulo, že podle zástupců vedení Prahy je zapotřebí  regulovat sdílenou ekonomiku tak, aby jednotlivé městské části měly možnost rozhodovat a regulovat počet pronajímaných bytů. K tomuto návrhu se přiklánějí i zástupci krajských měst a obcí. Zástupci Airbnb jsou připraveni vyjednávat v oblasti danění sdíleného ubytování, zástupce platformy Flatio dnes na konferenci volal po stabilním podnikatelském prostředí.

Návrh zákona, který ubytovatelům přes Airbnb a podobné platformy usnadní byrokracii, poprvé [představil](https://www.pirati.cz/tiskove-zpravy/airbnb-michalkuv-zakon.html) v polovině tohoto května předseda poslaneckého klubu Pirátů Jakub Michálek. Podle návrhu místní poplatky odvede přímo Airbnb a také bude umět nahlásit cizince cizinecké policii, což zákon dnes požaduje. Airbnb bude poplatky vybírat na základě dohody s obcí, která o to požádá. Návrh Pirátů také vychází vstříc požadavkům obyvatel domu, které může „hotel v bytě sousedů“ obtěžovat. Ten, kdo bude chtít podnikat v ubytování, by to měl nahlásit společenství vlastníků. Diskutuje se varianta, že by v případě opakovaných problémů s pořádkem v domě mohlo SVJ podnikání formou ubytování zakázat a věc by pak bylo možné řešit soudně.
