---
date:         2018-05-30
category:     blog
tags:         legislativa
layout:       post
title:        "Omezení handlování s trafikami se nekoná. Babiš otočil a ANO blokuje pirátský návrh nominačního zákona"
image:        /assets/img/articles/2018/martinek-tomas.jpg
author:       Jakub Dušánek
---


Praha, 30. května 2018 – Piráti dnes předložili návrh nominačního zákona, za který se postavili vedle Pirátů poslanci KDU-ČSL, TOP 09, ČSSD a STAN. V minulosti mu podporu vyjádřil také premiér v demisi Andrej Babiš, na dnešním jednání však otočil. Klíčové opatření v boji za transparentní obsazování řídících a kontrolních orgánů společností s majetkovou účastí státu nyní blokuje. Návrh narazil také u komunistů, kteří nyní s ANO vyjednávají o místech ve státních firmách, která dostanou za podporu vlády.
 
> Poslanec Pirátů Tomáš Martínek, navrhovatel tisku, v úvodní řeči uvedl, že obsazování jmenovaných pozic nemá zákonem daná pravidla, což zvyšuje riziko korupce a nepotismu, tedy tzv. trafikantství: „Vláda nyní může nominovat osobu do řídícího či kontrolního orgánu bez ohledu na doporučení výboru pro personální nominace. Náš návrh proto obsahuje závaznost doporučení výboru, rozšiřuje zákon o vlastnickou politiku státu i okruh osob, na které zákon dopadá. Osoby ucházející se o zmíněné pozice by měly být vybírány na základě svých schopností a neměly by funkci dostávat jako trafiku. Druhou věcí je vlastnická politika státu, kterou dnes vyjadřuje pouze strategický dokument, za jehož nedodržení neexistují žádné sankce.“
 
> Jakub Michálek následně připomněl, že funkční legislativa v oblasti vlastnické politiky státu, kterou má dle návrhu Pirátů schvalovat Poslanecká sněmovna, mohla v minulosti státu ušetřit miliardy: „Vláda kritizuje požadavek, aby zásadní rozhodnutí o majetku státu schvalovala Sněmovna. Kdybychom takový model měli už v době privatizace, mohli jsme se vyhnout případům, jako bylo OKD. Skutečně to není tak, že státní majetek musí zůstat pouze v kompetenci vlády, navíc jako dnes vlády bez důvěry. Ve Švédsku nebo Finsku má parlament kontrolní pravomoci vůči vládě, aby ke zneužití výkonné pravomoci nemohlo docházet.“
 
> Piráti opakovaně upozorňovali na nutnost přijetí nominačního zákona kvůli handlování s pozicemi ve státních podnicích, aktuálně v souvislosti s vyslovením důvěry vládě. „Přislíbení míst ve státních firmách bylo součástí koaličních jednání. Komunisté při vyjednávání dle informací z tisku požadují desítky až stovky míst ve státních firmách. Je tedy zřejmé, že nepodporují zákon k omezení politických trafik, který nyní předkládáme,“ podotkl poslanec Mikuláš Ferjenčík. Zpravodaj zákona Leo Luzar (KSČM) zákon doporučil v 1. čtení zamítnout.

Premiér v demisi Andrej Babiš v minulosti uvedl, že pirátský návrh ve Sněmovně podpoří. Během dnešního jednání však svůj postoj změnil a hnutí ANO podalo návrh na zamítnutí zákona z pera Pirátů. Současně premiér v demisi oznámil, že nominační zákon předloží vláda do konce června. 

