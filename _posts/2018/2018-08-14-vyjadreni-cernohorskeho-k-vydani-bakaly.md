---
date:         2018-08-14
category:     blog
tags:         sněmovna okd
layout:       post
title:        "Černohorský: Vyšetřovací komise k OKD se shodla na předvedení Zdeňka Bakaly policií"
image:        /assets/img/articles/2018/cernohorsky.jpg
author:       Lukáš Čenohorský
---

Praha, 14. srpna 2018 – Vzhledem k tomu, že se dnes Zdeněk Bakala i přes doručené předvolání nedostavil svědčit, vyšetřovací komise k OKD se jednomyslně shodla na jeho předvedení policí. Jeho argumenty adresované komisi přes média nejsou dle mého názoru relevantní. Výslechy svědků jsou neveřejné. Mimo jiné i proto, aby se nikdo nemohl vymlouvat na to, že se komise snaží svědky mediálně pranýřovat a ovlivňovat tak rozhodování soudů. První kolo výslechů již proběhlo a podrobnosti ohledně jejich obsahu jsme nikde nezveřejňovali. Pokud by se pan Bakala dostavil, bylo by tomu tak i v jeho případě. Komise postupuje zcela korektně, Zdeněk Bakala tak nemá důvod odmítat podat svěděctví, které by mu umožnilo vysvětlit některé nesrovnalosti.

Právo u nás platí pro všechny. Naší povinností je využít všech existujících nástrojů k tomu, aby svou povinnost Zdeněk Bakala splnil. Průběh předvedení zatím není zcela jasný. V historii se totiž ještě nikdy nestalo, že by svědek odmítal před komisi předstoupit. Zdeněk Bakala má v tomto ohledu další prvenství.
