---
date:         2018-08-06
category:     blog
tags:         doprava
layout:       post
title:        "V centru Staré Boleslavi zaparkovala pirátská tramvaj"
image:        assets/img/articles/2018/tramvaj-boleslav.jpg
author:       Jakub Dušánek
---


Praha, 6. srpna 2018 – Klasický tramvajový vůz typu T3 umístili Piráti do proluky u Mariánského náměstí ve Staré Boleslavi. Akcí upozorňují na nedostatečnou dopravní obslužnost, která dlouhodobě město trápí. A zároveň představují plán na vybudování vlakotramvajové linky Praha – Brandýs nad Labem-Stará Boleslav. 

> „Projekt vlakotramvajového spojení s Prahou je pro severovýchodní část středočeského kraje stěžejní. Třetina mládeže dojíždí do škol mimo obec, u zaměstnaných lidí je to dokonce polovina. Lepší spojení s Prahou je proto zásadní. Tramvaj jsme do Staré Boleslavi umístili tedy nejenom jako krásnou ukázku klasického českého průmyslového designu, ale především jako propagaci projektu příměstského vlaku. Tramvaj bude také sloužit jako zázemí pro místní akce. Na místě dříve nevzhledné proluky vznikne prostor pro potkávání, drobné akce a snad i pro mládež, která ve městě mnoho míst nemá," 

říká kandidát Pirátů Patrick Zandl, který se zabývá infrastrukturními projekty.  

Piráti v Brandýse-Boleslavi se rozhodli, že nebudou před letošními volbami hyzdit město billboardy. Namísto nevzhledných reklam podél silnic nebo v památkové zóně se kandidující koalice Pirátů a Starostů a nezávislých rozhodla věnovat prostředky do zvelebení města. A právě čtvrteční příjezd a instalace tramvaje na staroboleslavské Mariánské náměstí symbolicky odstartovaly letní a podzimní sérii akcí, při nichž budou kandidáti s občany diskutovat o zásadních problémech města. Mimo téma dopravy místní trápí také fungování nemocnic, nedostatečná kapacita škol a školek nebo domovů důchodců. 

Podrobnosti o projektu vlakotramvaje, program a přehled akcí koalice Pirátů a STANu najdete na webu [www.piratisestanem.cz](https://www.piratisestanem.cz).  
