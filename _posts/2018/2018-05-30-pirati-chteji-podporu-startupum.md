---
date:         2018-05-30
category:     blog
tags:         ekonomika
layout:       post
title:        "Piráti nabízejí bezradné vládě pomoc při vytvoření systému podpory začínajících technologických firem"
image:        /assets/img/articles/2018/jiranek-peksa.JPG
author:       Jakub Dušánek
---


Praha, 30. května 2018 – Na svém dnešním jednání schválila vláda zrušení projektu Národní inovační fond (NIF). Ten měl být nástrojem pro podporu start-upů v oblasti vyspělých technologií a byla pro něj připravena miliarda korun. Z dnešního vyjádření premiéra v demisi Andreje Babiše vyplývá, že stát s žádnou další podporou tohoto typu nepočítá.

> „Když pomineme tři roky práce a finanční prostředky do tohoto projektu vložené, tak naprosto alarmující je fakt, že vláda nepředstavila žádný realistický plán B,” uvádí Pirát Martin Jiránek, místopředseda Hospodářského výboru. V Německu, Irsku, Izraeli i jinde ve světě je běžnou praxí, že začínající firmy, které se zaměřují na nejmodernější a nejvyspělejší technologie, jsou podporovány formou kapitálových vstupů s podílem a zapojením státu jako organizátorem a spoluinvestorem. 

> „Pokud už dostal před lety někdo výborný nápad, že podpořit firmy lze i jiným způsobem než dotacemi, tak je podle nás rozhodně špatné tuto myšlenku bez náhrady opustit. I když si umím představit, že pan premiér nic jiného než dotace nezná a neuznává. Při pátrání po příčinách neúspěchu projektu NIF jsme se setkali na různých stupních veřejné správy s lidmi, kteří tématu rozumí a jsou připraveni na něm pracovat. Očividně to po nich pan premiér bohužel nechce. Tím, kdo má jasně říct, že budoucnost není v řepce ale ve vyspělých technologiích, má být vláda a samozřejmě proto má i něco dělat,” glosuje Mikuláš Peksa.

Zahraniční zkušenost i původní odhady NIF ukazují, že očekávatelná celková návratnost vložených prostředků může být kolem 70-80 %. Baltský investiční fond počítá dokonce se 100% návratností. To je výhodné oproti dotacím, u kterých bývá finanční výnos z jedné dotační koruny často těžko prokazatelný. V případě kapitálového vstupu se však jedná o zcela jasné a hmatatelné peníze, které se vrátí a mohou se opakovaně vložit do systému podpory. To může být klíč ke změně České republiky z montovny na vyspělou ekonomiku založenou na technologiích.

> „Vláda NIF ruší, ale zároveň jsme neslyšeli jasné záruky nedotační podpoře inovací, ani způsoby, jak ji bude provádět. Dlouhodobým cílem Pirátů je právě menší podpora podnikání dotacemi a více úvěrů a investic. Vyjádření pana premiéra v demisi v nás však bohužel zcela oprávněně budí dojem, že je tento způsob podpory inovací odsunut k ledu. Pokud nemá vláda dostatečné kapacity, znalosti nebo sebedůvěru navrhnout smysluplný a fungující mechanismus, nabízíme jí pirátské kapacity, zkušenosti a znalosti. Jde nám o to, aby byla Česká republika moderní, sebevědomou a technologicky vyspělou zemí,” nabízí za Piráty Martin Jiránek.
