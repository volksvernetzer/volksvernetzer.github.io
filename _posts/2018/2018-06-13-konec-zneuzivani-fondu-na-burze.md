---
date:         2018-06-13
category:     blog
tags:         senát
layout:       post
title:        "Michálek: Konec zneužívání fondů na burze"
image:        /assets/img/articles/2018/libor-michalek.jpg
author:       Karolína Sadílková
---

Praha, 13. června 2018 – Poslanecká sněmovna dnes schválila senátní novelu zákona o daních z příjmů předloženou pirátským senátorem Liborem Michálkem, která odstraňuje výjimku pro fondy registrované na burze. Výjimku zneužívaly například fondy developerů –  místo daně z příjmu 19 % platily tyto „fondy“ jen 5 %. S akciemi fondů se přitom na burze většinou neobchodovalo, registrace byla často účelová a formální, tedy jen z důvodu tzv. daňové optimalizace. Na daních unikalo ještě v roce 2016 jen díky této výjimce přes 450 miliónů korun ročně.  

Novelu předkládal již v minulém roce pirátský senátor Libor Michálek, který k ní dodává: 

> „Jsem rád, že Sněmovna novelu podpořila jen s dílčími úpravami, které nemaří původní záměr. Často zaznívá názor, že Senát nemá smysl, že jediný senátor nic nezmůže. Tato legislativní změna ukazuje, že opak je pravdou. I podnět jediného senátora může vést k úsporám v řádu stovek miliónů korun. Pokud by každý zákonodárce aktivně pracoval na odstraňování mezer v zákonech, z nichž profitují různé finanční nebo třeba solární lobby, bylo by dostatek peněz pro učitele, zdravotní sestry i pro občany, jejichž léčba vyžaduje vysoké náklady.“

Zatím bylo možné, aby se klasická akciová společnost, která například vlastnila nemovitosti, „přebalila“ na fond, zaregistrovala akcie na burze a už nemusela platit daň z příjmů 19 %. Tzv. fond mohl mít klidně jen jediného akcionáře a fakticky tak vůbec nešlo o společné investování více osob. Pokud upravenou novelu schválí Senát a podepíše prezident, daňové výhody se budou vztahovat jen na ty fondy, které budou mít alespoň 10 investorů.

> „Mrzí mě jen, že neprošel pozměňovací návrh pana poslance Mikuláše Ferjenčíka, který vztahoval požadavek nejméně 10 investorů i na fyzické osoby,“ dodává Michálek.
