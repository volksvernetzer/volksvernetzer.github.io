---
date:         2018-06-25
category:     blog
tags:         vláda dopis komentář
layout:       post
title:        "Piráti doložili prezidentovi výhrady k Pochemu. Protikorupční vláda musí být bez Pocheho a bez Babiše"
image:        assets/img/articles/2018/michalek.jpg
author:       Jakub Michálek
---

Praha, 25. června 2018 – Na základě výzvy prezidenta Miloše Zemana, která zazněla ve čtvrtek v pořadu Týden s prezidentem na TV Barrandov, jsem panu prezidentovi dnes doložil slova o nedůvěryhodnosti pana Pocheho v dopise, který jsem mu adresoval. Uvedené informace jsou dostatečně závažné, abych osobu pana Pocheho mohl považovat za nepřijatelnou pro výkon funkce člena vlády. Pana prezidenta jsem také upozornil, že má zodpovědnost za to, že do čela protikorupční vlády jmenoval trestně stíhaného premiéra Andreje Babiše.

Miroslava Pocheho jsem v uplynulém týdnu označil za součást kmotrovských struktur v Praze. Dlouholetý a blízký spolupracovník odsouzeného podvodníka Karla Březiny a Petra Hulínského, který je spojen s celou řadou závažných kauz, figuroval v řadě afér. V roce 2010 se Poche přiznal k netransparentnímu financování sociální demokracie. Dlouhodobě také působil v dozorčích radách a dalších orgánech městem ovládaných společností. Během tohoto působení docházelo ke kumulování platů, vyplácení odměn přesahujících 10 milionů korun, k podezřelému sponzoringu, nestandardním nákupům a dalším operacím v Pražské strojírně, a.s., kterými se nyní zabývají orgány činné v trestním řízení. Ve všech těchto případech byl pan Poche členem dozorčí rady zodpovědným za dodržování zákona.

V dopise jsem prezidentu Zemanovi připomněl, že v čele “Protikorupční vlády Babiše a Pocheho” má stát trestně stíhaný premiér Andrej Babiš, který v průběhu devadesátých let podivným způsobem ovládl Agrofert, založený původně státní společností Petrimex. Nyní je v plné odpovědnosti pana prezidenta, zda se rozhodne vládu v čele s prvním trestně stíhaným premiérem a pražským kmotrem sociální demokracie jako ministrem zahraničí jmenovat.
