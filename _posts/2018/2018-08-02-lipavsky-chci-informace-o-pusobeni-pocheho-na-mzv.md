---
date:         2018-08-02
category:     blog
tags:         vláda
layout:       post
title:        "Komentář Jana Lipavského: Po MZV budu žádat detailní informace o předchozím i budoucím působení Miroslava Pocheho"
image:        assets/img/articles/2018/lipavsky2.jpg
author:       Jan Lipavský
---


Praha, 2. srpna 2018 – Již začátkem prázdnin, 10. července 2018, jsem svolal mimořádné zasedání Zahraničního výboru, na které jsem pozval Jana Hamáčka, aby vysvětlil svůj duální mandát a také funkci Miroslava Pocheho. Ministr Hamáček se na zasedání dušoval, že Miroslav Poche žádnou smlouvu s Ministerstvem zahraničních věcí ČR nemá, na MZV působí jako host a radí s reorganizací. Den po konání sněmovního Zahraničního výboru podepsal Poche s ministerstvem smlouvu a situace se obrátila o 180 stupňů. Po ministerstvu proto budu žádat vysvětlení působení Miroslava Pocheho.


Tento týden v úterý večer v pořadu Události, komentáře Miroslav Poche připustil, že pro ministerstvo oficiálně pracuje: prý je „něco jako náměstek”. Avšak jeho práce na ministerstvu jde proti českým zákonům i pravidlům Evropského parlamentu, jehož je poslancem. Europoslanec ani poslanec totiž nesmí zastávat funkci v administrativě. Krom toho nemá Poche bezpečnostní prověrku, čímž dává vzpomenout na nechvalně proslulého prezidentova kancléře Vratislava Mynáře.


Vzhledem k ostentativní ignoranci opozice, interpelací a veškerých žádostí o vysvětlení ze strany premiéra Andreje Babiše jsem se rozhodl, že budu požadovat informace přímo od MZV. Poche do budovy MZV docházel již před 11. červencem, proto se budu detailně ptát na působení Miroslava Pocheho na ministerstvu před i po tomto datu. Toto jednání totiž není ani standardní, ani morální. Je především nebezpečné.
