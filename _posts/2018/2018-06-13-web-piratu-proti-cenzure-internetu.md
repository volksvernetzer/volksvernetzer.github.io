---
date:         2018-06-13
category:     blog
tags:         cenzura
layout:       post
title:        "Piráti vyzvali europoslance, aby se postavili proti cenzuře internetu"
image:        assets/img/articles/2018/cenzura-internetu.JPG
author:       Jakub Dušánek
---

Praha, 13. června 2018 – Směrnice o autorském právu na jednotném digitálním trhu, za kterou stojí Evropský parlament a Evropská rada, zavádí do zatím svobodného prostředí internetu cenzuru. Piráti upozorňují na zavádění licence pro citování textu, de facto daň z odkazů, a také povinnost provozovatelů monitorovat a filtrovat jakýkoliv obsah, který uživatelé nahrávají. 20. a 21. června proběhne o směrnici hlasování ve Výboru pro právní záležitosti Evropského parlamentu. Piráti proto připravili přehledný informační web, na němž zájemci najdou vzorový dopis, kterým můžou apelovat na své europoslance.
 
> Problematické části směrnice, kterými jsou články 11 a 13, kritizoval ve Sněmovně na konci května pirátský poslanec Mikuláš Peksa. V interpelaci na premiéra Andreje Babiše uvedl, že „článek 11 přímo zavádí rozšířenou ochranu pro sdílení obsahu, která vede i k dani z odkazu a významně ovlivní práci těch, kteří ve své práci odkazují na jiné zdroje. Článek 13 je pak přímou hrozbou pro svobodu každého z nás, jelikož se prakticky jedná o pokus vnutit přímo provozovateli internetových platforem filtrovat všechen nahrávaný obsah. V praxi by byli nuceni zavést automatické filtry, které by tupě rozhodovaly, co smí a nesmí být na internetu. A kdo by je nezavedl, čelil by žalobám.“
 
> Navrhovaná úprava jde přímo proti hodnotovým základům Pirátské strany, která svobodu internetu i svobodu obecně vnímá jako své pilíře. To potvrdil i předseda Pirátů Ivan Bartoš: „Článek 13 je skutečnou hrozbou jak pro svobodu internetu, tak pro svobodu slova celkově. Memy, remixy, blogy, parodie i livestream – vše, co nyní považujeme za samozřejmou a neškodnou zábavu, můžou filtry vyhodnotit jako nedovolené kopírování a automaticky odstranit. Týká se to nás všech a našeho fungování na síti. Ozvěme se, dokud to lze zastavit!“
 
Pro víc informací navštivte web [www.zachraninternet.cz](http://www.zachraninternet.cz).
