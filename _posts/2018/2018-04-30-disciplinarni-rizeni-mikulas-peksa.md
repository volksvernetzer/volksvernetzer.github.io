---
date:         2018-04-30
category:     blog
tags:         sněmovna
layout:       post
title:        "Reakce pirátského poslance Mikuláše Peksy na návrh Andreje Babiše k zahájení disciplinárního řízení"
image:        /assets/img/articles/2018/peksa.jpg
author:       Karolína Sadílková
---


Praha, 30. dubna 2018 - Jako poslanec českého parlamentu a člen Výboru pro evropské záležitosti cítím potřebu bránit nejen zneužívání českých peněz, ale rovněž i zneužívání evropských dotací. O to více, když je pro tento čin vyšetřován český premiér v demisi.
 
Mé vyjádření, tedy konstatování faktu o trestním stíhání inženýra Babiše za zneužití evropských peněz, za které mě pan inženýr nyní posílá k disciplinárnímu řízení, se uskutečnilo na společném zasedání delegace sněmovního Zahraničního výboru a předsednictva švédského Výboru pro evropské záležitosti. Řeč zde byla mimo jiné i o rozpočtovém výhledu Evropské unie na následující sedmileté období a reformě evropské zemědělské politiky. Premiér, který je trestně stíhaný za dotační podvod, by neměl v Bruselu dojednávat dotace ve výši stovek miliard. A co více, vlastník obrovského agropodniku by vůbec neměl dojednávat dotace v oblasti zemědělství.
 
Chápu, že pan premiér nechce, aby se o jeho střetu zájmů v zahraničí mluvilo. Ve fungující demokracii by ale takový premiér dávno odstoupil a morální zásady by mu vůbec nedovolily takto ponižovat politickou kulturu v zemi.
 
Premiér, který je stíhán za to, že si pravděpodobně financuje soukromé letovisko za zpronevěřené evropské peníze, je pro Piráty přesně tím důvodem, proč bychom s hnutím pana Babiše nemohli vstoupit do koaličních jednání.
