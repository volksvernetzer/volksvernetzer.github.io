---
date:         2018-07-10
category:     blog
tags:         sněmovna
layout:       post
title:        "Poslanci si odhlasovali předčasné prázdniny, díky tomu je čeká tučnější výplata"
image:        assets/img/articles/2018/bartos-tiskovka.jpg
author:       Mediální odbor
---


Praha, 10. července 2018 – Předčasný začátek sněmovních prázdnin si dnes večer odhlasovali poslanci ANO, ODS, ČSSD, TOP 09 a STAN. 16. schůze měla pokračovat zítra po hlasování o důvěře vládě a pak až do konce týdne. Poslanci si však dnes schválili, že ve čtvrtek a pátek již do práce nemusí, všech 22 Pirátů bylo proti.

> „Na programu jednání bylo několik zásadních bodů. Nejkřiklavějším problémem je, že Sněmovna nestihne přijmout zastropování platů politiků. Poslanci tak mohou očekávat zvýšení platů až o 20 %. Na pořadu aktuální schůze bylo také druhé čtení k zákonu o GDPR. Transpozice tohoto nařízení do národní legislativy je už dnes výrazně zpožděná a Piráti na věc dlouhodobě upozorňují. Sněmovna svým dnešním rozhodnutím tento tristní stav ještě prodlouží. Zásadní je i návrh, který zavádí efektivnější fungování volebních komisí a má zabránit chybám při sčítání hlasů. Vzhledem k blížícím se komunálním a senátním volbám se jedná o aktuální návrh, který mohl již na podzim platit,” 

komentoval šéf poslaneckého klubu Pirátů Jakub Michálek.

> „Sněmovna v závěru dnešního jednání opět ukázala, jaký je opravdu zájem parlamentních stran. Pokud se jedná o výši platů nebo o prodloužení volna, jsou poslanci napříč Sněmovnou na jedné lodi. Premiér se rád ohání tím, že chce „makať“, dnešní závěr schůze nás o tom opět nepřesvědčil,” 

dodal k výsledeku hlasování předseda strany Ivan Bartoš.

Výsledky hlasování naleznete [zde](http://www.psp.cz/sqw/hlasy.sqw?g=68033).
