---
date:         2018-05-15
category:     blog
tags:         životní-prostředí
layout:       post
title:        "Kdy zmizí těžní věže z Beskyd? Pirát Černohorský interpeluje ministra"
image:        /assets/img/articles/2018/tezebni-vez.JPG
author:       Mediální odbor
---

  
Praha, 15. května 2018 – Jak dlouho ještě budou na černo postavené těžní věže v areálu Dolu Frenštát hyzdit panorama Beskyd? Na to se ve včera odeslané interpelaci ptá Pirát Lukáš Černohorský ministra průmyslu a obchodu Tomáše Hünera. Důvodem je nedávné převzetí těžařské společnosti OKD státním podnikem Prisko. Stát se tak stal provozovatelem největších černých staveb v zemi. Nelegálnost více než 50 objektů nacházejících se v areálu Dolu Frenštát přitom potvrdil stavební úřad, krajský úřad i krajský soud. Stavby by tedy měly být podle práva odstraněny.

> „Zákony by v této zemi konečně měly platit pro všechny stejně, ať jde o těžní věže OKD nebo dům v sousedství. Obyvatele Frenštátu o dořešení situace už před čtyřmi lety ujišťoval předseda vlády Andrej Babiš i ministr průmyslu Jan Mládek. Je čas ptát se, kdy svým slibům dostojí,“ zdůvodňuje interpelaci pirátský předseda vyšetřovací komise k OKD Lukáš Černohorský. Zástupci místních samospráv naposledy jednali s náměstkem Ondřejem Landou. Na dubnové schůzce se řešila konzervace dolu, konkrétní termín ale stále nepadl.
 
Místní bojují proti těžbě v Chráněné krajinné oblasti Beskydy už od roku 2004, kdy vydal Obvodní báňský úřad povolení hornické činnosti v Dole Frenštát. Starostové čtyřiadvaceti  měst a obcí pak o tři roky později podepsali dekret, který dokládá jejich odpor proti zahájení těžby v malebném podhůří Beskyd. Ten pak symbolicky uložili do základů kaple svatých Cyrila a Metoděje na hoře Radhošti, kde pak také symbolicky odzvonil umíráček záměrům těžařů v Beskydech.

> Přestože k těžbě nikdy  nedošlo, rozhodnutí o povolení hornické činnosti dodnes ovlivňuje parametry domů v blízkosti dolu. „Musejí mít vyztužené základy, majitelům nemovitostí se tedy stavba prodraží, i když všichni potvrzují, že se těžit v Beskydech nebude,“ vysvětluje předseda spolku Naše Beskydy a dlouholetý bojovník proti těžbě Stanislav Uruba.

> „Piráti boj místních starostů proti těžařskému kolosu dlouho podporují. I letos se zúčastním tradiční symbolické akce s názvem Uzamčení země Valašské, kde se slaví další rok bez těžby v Beskydech. Je velmi povzbuzující vidět, jak místní chrání svoji zem a bojují proti její devastaci. Těžko říci, jak by dnes Beskydy vypadaly, kdyby se tehdy před 15 lety nevzedmula taková vlna odporu. Těžba by se vzhledem k následné krizi OKD pravděpodobně velmi brzy zastavila, ale následky by byly fatální,“ dodává Lukáš Černohorský.

Uzamčení země Valašské proběhne 20. května na Horečkách, kde bude uděleno také prestižní ocenění Beskydská osobnost a místní budou seznámeni s aktuální situací kolem Dolu Frenštát.
 







