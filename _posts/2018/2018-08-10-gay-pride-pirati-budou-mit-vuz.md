---
date:         2018-08-10
category:     blog
tags:         lidská-práva
layout:       post
title:        "Piráti se chystají do průvodu Prague Pride. Jako první politická strana budou mít vlastní vůz"
image:        /assets/img/articles/2018/gay-pride.jpg
author:       Andrea Mádlová
---


Praha, 10. srpna 2018 – Stejně jako v minulých letech i letos se Piráti zúčastní průvodu Prague Pride. Nově však budou mít vlastní alegorický vůz ve tvaru lodi, který bude součástí oficiálního průvodu. Osmého ročníku duhového průvodu, který vyrazí v sobotu ve 12:30 z Václavského náměstí, se na palubě lodi zúčastní předseda poslaneckého klubu Pirátů Jakub Michálek, poslanec František Kopřiva, pirátský kandidát na primátora Zdeněk Hřib a další. Piráti budou mít také během dne svůj stánek v cílové destinaci průvodu, na Letné. 


> „Stejně jako v jiných světových městech se duhový týden stal součástí pražského harmonogramu každoročních akcí. Prague Pride k našemu hlavnímu městu patří – je to o svobodě, vzájemné toleranci a respektu k odlišnostem, ale také o zábavě. Pro mě osobně je to týden nabitý energií, kdy město ožívá a jsem rád, že toho můžu být součástí,” říká Zdeněk Hřib. “Letos jsme do duhového průvodu zvolili oblečení velice střídmé - bílé a černé barvy. Jednak jde o barvy pirátské a zároveň se snažíme ukázat, že pro účast v průvodu nemusíte mít kdovíjaký kostým. Je to prostě průvod pro lidi, kteří chtějí žít ve světě bez předsudků vůči odlišnostem,” dodává. 


Tento rok je to vůbec poprvé, kdy má politická strana v průvodu svůj vůz. Piráti nicméně svou účastí každoročně vyjadřují podporu LGBT komunitě, jejíž práva teď hájí i na půdě Poslanecké sněmovny. Řada pirátských poslanců stojí za návrhem novely občanského zákoníku, která má gayům a lesbám umožnit uzavírat manželství. 


> „Všichni lidé, bez ohledu na svou orientaci, by měli mít možnost požívat stejných výhod, které stát rodinám poskytuje. Z registrovaného partnerství neplynou stejná práva a povinnosti, která pramení z institutu manželství – od přisvojení dětí partnera, přes společné jmění po nárok na vdovský důchodu. V symbolické rovině je uznání stejnopohlavních sňatků poměrně zásadní krok pro celou společnost, ale tato změna nikomu práva nebere a hodnotu rodiny nijak nedegraduje, jak se ostatně ukázalo ve více jak 40 zemích, kde už je manželství přístupné pro všechny,” 

uvádí František Kopřiva, který se Prague Pride účastní již poněkolikáté. 
