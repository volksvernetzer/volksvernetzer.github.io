---
date:         2018-05-14
category:     blog
tags:         zemědělství
layout:       post
title:        "Piráti: Stav lesů je vážný, budeme chtít mimořádnou schůzi Poslanecké sněmovny"
image:        /assets/img/articles/2018/holomcik.jpg
author:       Mediální odbor
---

  
Praha, 14. května 2018 - V pátek 11. května 2018 odvolal ministr zemědělství v demisi Jiří Milek generálního ředitele společnosti Lesy ČR Daniela Szóráda. Svůj krok odůvodnil chybami při řešení kůrovcové kalamity. Bylo to poprvé, kdy ministerstvo připustilo, že univerzálním viníkem loňské kůrovcové kalamity na severu Moravy a ve Slezsku není jen klimatická změna. Vzhledem k závažnosti situace – ekologické i ekonomické – navrhne poslanec Pirátů Radek Holomčík svolání mimořádné schůze Poslanecké sněmovny, na které bude chtít urychleně vyřešit situaci a změnit přístup k lesnímu hospodářství v ČR.
 
> Důvodem pro odvolání ředitele Szóráda, jak uvedl ministr Milek, jsou nedostatečná opatření pro řešení kůrovcové kalamity. To se projevuje v odumírání lesů v Moravskoslezském, Olomouckém, Zlínském a Jihočeském kraji. „Velkou chybou bylo nezajištění sadby, proto nyní není možné obnovovat vytěžené lesy. Také kolabující obchod se dřevem je velkým problémem, který způsobí škody národnímu hospodářství. Jedná se o radikální posun oproti neustálému omílání klimatické změny jako jediné příčiny lesnických problémů posledních let. Chápu páteční rozhodnutí ministra Milka, ale pokud ministerstvo náhle změní oficiální verzi příběhu, je zde silné podezření, že celou dobu veřejnosti lhalo. To je velmi závažná situace,“ komentuje situaci Radek Holomčík, místopředseda Zemědělského výboru Poslanecké sněmovny.
 
Média i odborná veřejnost hovoří o loňských kalamitách jako o největší ekologické katastrofě u nás. Česká inspekce životního prostředí navíc provedla kontrolu v daných lokalitách, a přestože protokoly z kontroly nebyly ještě zveřejněny, proběhla médii zpráva o velice znepokojivých výsledcích a podezření na páchání hospodářské trestné činnosti. Ministerstvo zemědělství navíc v druhé polovině minulého roku umožnilo, v návaznosti na reakci trhu se dřevem na kalamitní události, vypovědět smlouvy těžebním firmám. Finanční dopady tohoto kroku jsou odhadovány na 2,5 miliardy korun. 

> „Situace vyvolává řadu otázek. Proč ministerstvo, jako zřizovatel i jako gesční ministerstvo pro lesní hospodářství, nekonalo dříve? Jaké byly kroky Dozorčí rady podniku? Proto v tomto týdnu navrhnu poslaneckém klubu Pirátů svolání mimořádné schůze Poslanecké sněmovny. Pokud došlo k selhání na straně ministerstva, je třeba vyvodit personální důsledky i tam. A musíme se vážně zabývat budoucností českých lesů, příslušnými zákony i hospodařením společnosti Lesy ČR,“ dodává Holomčík.

