---
date:         2018-07-31
category:     blog
tags:         životní-prostředí
layout:       post
title:        "Neobětujme potraviny a krmiva biopalivům, vyzývá pirátská předsedkyně Výboru pro životní prostředí Dana Balcarová"
image:        assets/img/articles/2018/balcarova-dana3.jpg
author:       Jakub Dušánek
---
  

Praha, 31. července 2018 – Vláda dnes projednávala návrh, jehož úkolem je stanovit kritéria udržitelnosti biopaliv přimíchávaných do benzínu a nafty. Postupné zrušení podpory biopaliv je jednou z pirátských priorit, a to z řady důvodů. Problematické je především využití plodin, které lze využít v potravinářství nebo jako krmivo. Jejich pěstování vede k záboru půdy, a tím k rostoucí globální ceně potravin, devastaci ekosystémů a ztrátě biologické rozmanitosti.   

> „Projednávaný návrh navazuje na směrnici EU a na novelu zákona o ochraně ovzduší a má za cíl zvýhodnit využívání tzv. pokročilých biopaliv oproti konvenčním. Návrh má však řadu zásadních nedostatků. Kritéria udržitelnosti podle návrhu splňuje např. i bionafta z palmového oleje a sójových bobů dovezených z Jižní a Střední Ameriky. Pěstování těchto plodin nelze v žádném případě považovat za udržitelné – vede k nenávratné ztrátě tropických pralesů a druhů na ně vázaných. Jednou ze zásadních podmínek pro pěstování rostlin na biopaliva musí být silná ochrana půdy, včetně její ochrany před erozí. A právě toto není v návrhu dostatečně řešeno. Pokud chce vláda omezit negativní dopady biopaliv a posílit jejich pozitivní vliv ke snižování emisí skleníkových plynů, měla by to dělat důsledně,“ 

uvedla Dana Balcarová, předsedkyně Výboru pro životní prostředí.  

Piráti navrhují jít ještě dále a úplně zrušit povinnost přimíchávání biopaliv do pohonných hmot, resp. zachovat tuto povinnosti pouze při použití odpadních a vedlejších produktů, které nemají jiné využití. 

> „Využít by se měly například odpady ze zemědělské a potravinářské výroby či odpadní oleje,“ 

doplňuje Balcarová.  
