---
date:         2018-07-24
category:     blog
tags:         vláda
layout:       post
title:        "Změna názvu mateřské dovolené a nároku na příspěvek? Ano, ale je to pouze špička ledovce"
image:        assets/img/articles/2018/richterova-modra.jpg
author:       Andrea Mádlová
---


Praha, 24. července 2018 – Mezi ostře sledovaná témata dnešního jednání vlády patřily navrhované změny u názvu mateřské dovolené a u nároku na výplatu nevyčerpaného rodičovského příspěvku. Takové návrhy nejsou špatné a na rozdíl od vlády nevidím důvod, proč je nepodpořit, nicméně se nejedná o témata, která by vyřešila skutečně závažné překážky, na které ženy naráží při slaďování rodiny a práce.


Pojďme vedle slovíček a stejných financí pro děti, kterým se brzy narodil sourozenec, řešit rozmanitost a dostupnost péče o malé děti, a to zejména zajištěním financování dětských skupin do budoucna. Věnujme se zjednodušení nástupu žen do práce a s tím související výši platů u prací na částečný úvazek pro ženy vracející se z rodičovské. A zaměřme také pozornost na počet dětí ve školkách na jednu učitelku a na reálné možnosti nástupu dětí do školek v průběhu školního roku, když jim jsou tři roky.


Mateřská ani rodičovská dovolená neznamenají rekreaci a nastavení vyplácení státního příspěvku je často nespravedlivé a stresující, ale v péči o děti se jedná pouze o špičku ledovce a neméně vážné problémy jsou právě špatné podmínky navazující na poměrně dobrou počáteční podporu.
