---
date:         2018-07-04
category:     blog
tags:         digitalizace
layout:       post
title:        "Piráti upozorňují na nedostatečné technické řešení elektronických občanek"
image:        assets/img/articles/2018/profant-ondrej.jpg
author:       Andrea Mádlová
---

 

Praha, 4. července 2018 - Díky elektronickým občanským průkazům bude podle Pirátů zase o něco snazší elektronizovat státní správu, jejich zavedení tak vítají. Varují však před nedostatky, které jsou s tímto projektem spojeny. Podceněná podle nich byla komunikace s veřejností i technické řešení.
 
> „Jsem přesvědčen, že byla podceněna komunikace s veřejností a lidé nebyli o možnostech a funkcích občanek s čipem dostatečně informováni. Je proto stále dost lidí, kteří neví, k čemu jim nová občanka bude. Bez uživatelů nicméně eGovernment dělat nejde. Můžeme budovat sebelepší systémy, ale pokud je nikdo nebude využívat, tak je to bezpředmětné. To vidíme například u datových schránek - infrastruktura je, ale uživatelé ne,“ 

uvádí předseda Pirátů Ivan Bartoš. Špatně je podle něho také to, že nejsou vyřešeny podpisové certifikáty. Standardně tak nebude možné novou občankou podepsat dokument a lidé se budou moci ke službám pouze přihlašovat.

> „Jako problém vidím to, že obslužný software je v současnosti pouze pro operační systém Microsoft Windows. Tento software by měl být opensource okamžitě dostupný pro všechny běžné platformy. Ministerstvo sice slibuje dodání verze pro Android, Mac OS a Linux do konce roku, ale stále pouze jako uzavřený software,“ 

upozorňuje předseda Podvýboru pro e-Government Ondřej Profant, podle kterého bude dalším krokem vpřed zapojení soukromých poskytovatelů důvěryhodné identity jako jsou banky či mojeid.cz. Zapojení širšího portfolia poskytovatelů předpokládá evropské nařízení eIDAS.

Elektronické občanky přinesou jednodušší komunikaci se státem, protože bude možné osobu  identifikovat. To bylo dnes možné jen za pomoci datové schránky. Díky nové identifikaci budou lidé moci přistupovat například k Portálu občana, který bude spuštěn příští týden. Důležité je, aby brzy zareagovaly i samosprávy a integrovaly své informační systémy.

